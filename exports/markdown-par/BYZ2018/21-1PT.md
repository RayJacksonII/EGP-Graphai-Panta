## Chapter 1

<sup>1</sup> Πέτρος, ἀπόστολος Ἰησοῦ χριστοῦ, ἐκλεκτοῖς παρεπιδήμοις διασπορᾶς Πόντου, Γαλατίας, Καππαδοκίας, Ἀσίας, καὶ Βιθυνίας,
<sup>2</sup> κατὰ πρόγνωσιν θεοῦ πατρός, ἐν ἁγιασμῷ πνεύματος, εἰς ὑπακοὴν καὶ ῥαντισμὸν αἵματος Ἰησοῦ χριστοῦ· χάρις ὑμῖν καὶ εἰρήνη πληθυνθείη.

<sup>3</sup> Εὐλογητὸς ὁ θεὸς καὶ πατὴρ τοῦ κυρίου ἡμῶν Ἰησοῦ χριστοῦ, ὁ κατὰ τὸ πολὺ αὐτοῦ ἔλεος ἀναγεννήσας ἡμᾶς εἰς ἐλπίδα ζῶσαν δι’ ἀναστάσεως Ἰησοῦ χριστοῦ ἐκ νεκρῶν,
<sup>4</sup> εἰς κληρονομίαν ἄφθαρτον καὶ ἀμίαντον καὶ ἀμάραντον, τετηρημένην ἐν οὐρανοῖς εἰς ὑμᾶς,
<sup>5</sup> τοὺς ἐν δυνάμει θεοῦ φρουρουμένους διὰ πίστεως εἰς σωτηρίαν ἑτοίμην ἀποκαλυφθῆναι ἐν καιρῷ ἐσχάτῳ.
<sup>6</sup> Ἐν ᾧ ἀγαλλιᾶσθε, ὀλίγον ἄρτι, εἰ δέον ἐστίν,<sup>a</sup> λυπηθέντες<sup>b</sup> ἐν ποικίλοις πειρασμοῖς,
<sup>7</sup> ἵνα τὸ δοκίμιον ὑμῶν τῆς πίστεως πολὺ<sup>c</sup> τιμιώτερον χρυσίου τοῦ ἀπολλυμένου, διὰ πυρὸς δὲ δοκιμαζομένου, εὑρεθῇ εἰς ἔπαινον καὶ τιμὴν<sup>d</sup> καὶ εἰς δόξαν ἐν ἀποκαλύψει Ἰησοῦ χριστοῦ·
<sup>8</sup> ὃν οὐκ εἰδότες<sup>e</sup> ἀγαπᾶτε, εἰς ὃν ἄρτι μὴ ὁρῶντες, πιστεύοντες δέ, ἀγαλλιᾶσθε χαρᾷ ἀνεκλαλήτῳ καὶ δεδοξασμένῃ,
<sup>9</sup> κομιζόμενοι τὸ τέλος τῆς πίστεως ὑμῶν,<sup>f</sup> σωτηρίαν ψυχῶν.
<sup>10</sup> Περὶ ἧς σωτηρίας ἐξεζήτησαν καὶ ἐξηρεύνησαν<sup>g</sup> προφῆται οἱ περὶ τῆς εἰς ὑμᾶς χάριτος προφητεύσαντες·
<sup>11</sup> ἐρευνῶντες<sup>h</sup> εἰς τίνα ἢ ποῖον καιρὸν ἐδήλου τὸ ἐν αὐτοῖς πνεῦμα χριστοῦ, προμαρτυρόμενον τὰ εἰς χριστὸν παθήματα, καὶ τὰς μετὰ ταῦτα δόξας.
<sup>12</sup> Οἷς ἀπεκαλύφθη ὅτι οὐχ ἑαυτοῖς, ὑμῖν δὲ διηκόνουν αὐτά, ἃ νῦν ἀνηγγέλη ὑμῖν διὰ τῶν εὐαγγελισαμένων ὑμᾶς ἐν<sup>i</sup> πνεύματι ἁγίῳ ἀποσταλέντι ἀπ’ οὐρανοῦ, εἰς ἃ ἐπιθυμοῦσιν ἄγγελοι παρακύψαι.

<sup>13</sup> Διὸ ἀναζωσάμενοι τὰς ὀσφύας τῆς διανοίας ὑμῶν, νήφοντες, τελείως ἐλπίσατε ἐπὶ τὴν φερομένην ὑμῖν χάριν ἐν ἀποκαλύψει Ἰησοῦ χριστοῦ·
<sup>14</sup> ὡς τέκνα ὑπακοῆς, μὴ συσχηματιζόμενοι ταῖς πρότερον ἐν τῇ ἀγνοίᾳ ὑμῶν ἐπιθυμίαις,
<sup>15</sup> ἀλλὰ κατὰ τὸν καλέσαντα ὑμᾶς ἅγιον καὶ αὐτοὶ ἅγιοι ἐν πάσῃ ἀναστροφῇ γενήθητε·
<sup>16</sup> διότι γέγραπται, Ἅγιοι<sup>j</sup> γίνεσθε, ὅτι ἐγὼ ἅγιός εἰμι.<sup>k</sup> 
<sup>17</sup> Καὶ εἰ πατέρα ἐπικαλεῖσθε τὸν ἀπροσωπολήπτως<sup>l</sup> κρίνοντα κατὰ τὸ ἑκάστου ἔργον, ἐν φόβῳ τὸν τῆς παροικίας ὑμῶν χρόνον ἀναστράφητε·
<sup>18</sup> εἰδότες ὅτι οὐ φθαρτοῖς, ἀργυρίῳ ἢ χρυσίῳ, ἐλυτρώθητε ἐκ τῆς ματαίας ὑμῶν ἀναστροφῆς πατροπαραδότου,
<sup>19</sup> ἀλλὰ τιμίῳ αἵματι ὡς ἀμνοῦ ἀμώμου καὶ ἀσπίλου χριστοῦ,
<sup>20</sup> προεγνωσμένου μὲν πρὸ καταβολῆς κόσμου, φανερωθέντος δὲ ἐπ’ ἐσχάτων<sup>m</sup> τῶν χρόνων δι’ ὑμᾶς,
<sup>21</sup> τοὺς δι’ αὐτοῦ πιστεύοντας<sup>n</sup> εἰς θεόν, τὸν ἐγείραντα αὐτὸν ἐκ νεκρῶν, καὶ δόξαν αὐτῷ δόντα, ὥστε τὴν πίστιν ὑμῶν καὶ ἐλπίδα εἶναι εἰς θεόν.
<sup>22</sup> Τὰς ψυχὰς ὑμῶν ἡγνικότες ἐν τῇ ὑπακοῇ τῆς ἀληθείας διὰ<sup>o</sup> πνεύματος εἰς φιλαδελφίαν ἀνυπόκριτον, ἐκ καθαρᾶς<sup>p</sup> καρδίας ἀλλήλους ἀγαπήσατε ἐκτενῶς·
<sup>23</sup> ἀναγεγεννημένοι οὐκ ἐκ σπορᾶς φθαρτῆς, ἀλλὰ ἀφθάρτου, διὰ λόγου ζῶντος θεοῦ καὶ μένοντος εἰς<sup>q</sup> τὸν αἰῶνα.
<sup>24</sup> Διότι, Πᾶσα σὰρξ ὡς χόρτος, καὶ πᾶσα δόξα ἀνθρώπου<sup>r</sup> ὡς ἄνθος χόρτου. Ἐξηράνθη ὁ χόρτος, καὶ τὸ ἄνθος αὐτοῦ<sup>s</sup> ἐξέπεσεν·
<sup>25</sup> τὸ δὲ ῥῆμα κυρίου μένει εἰς τὸν αἰῶνα. Τοῦτο δέ ἐστιν τὸ ῥῆμα τὸ εὐαγγελισθὲν εἰς ὑμᾶς.

> - <sup>a</sup> 6. S ἐστίν ⇒ [ ἐστίν ]
> - <sup>b</sup> 6. E λυπηθέντες ⇒ λυπηθέντας
> - <sup>c</sup> 7. N πολὺ τιμιώτερον ⇒ πολυτιμότερον
> - <sup>d</sup> 7. N τιμὴν καὶ εἰς δόξαν ⇒ δόξαν καὶ τιμὴν
> - <sup>e</sup> 8. N εἰδότες ⇒ ἰδόντες
> - <sup>f</sup> 9. N ὑμῶν ⇒ [ ὑμῶν ]
> - <sup>g</sup> 10. N ἐξηρεύνησαν ⇒ ἐξηραύνησαν
> - <sup>h</sup> 11. N ἐρευνῶντες ⇒ ἐραυνῶντες
> - <sup>i</sup> 12. N ἐν ⇒ [ ἐν ]
> - <sup>j</sup> 16. S Ἅγιοι γίνεσθε ⇒ [ ὅτι ] Ἅγιοι ἔσεσθε
> - <sup>k</sup> 16. E Ἅγιοι γίνεσθε ⇒ Ἅγιοι ἔσεσθε
> - <sup>l</sup> 17. N ἀπροσωπολήπτως ⇒ ἀπροσωπολήμπτως
> - <sup>m</sup> 20. N ἐσχάτων ⇒ ἐσχάτου
> - <sup>n</sup> 21. N πιστεύοντας ⇒ πιστοὺς
> - <sup>o</sup> 22. N διὰ πνεύματος ⇒ -
> - <sup>p</sup> 22. N καθαρᾶς ⇒ [ καθαρᾶς ]
> - <sup>q</sup> 23. N εἰς τὸν αἰῶνα ⇒ -
> - <sup>r</sup> 24. N ἀνθρώπου ⇒ αὐτῆς
> - <sup>s</sup> 24. N αὐτοῦ ⇒ -

## Chapter 2

<sup>1</sup> Ἀποθέμενοι οὖν πᾶσαν κακίαν καὶ πάντα δόλον καὶ ὑποκρίσεις καὶ φθόνους καὶ πάσας καταλαλιάς,
<sup>2</sup> ὡς ἀρτιγέννητα βρέφη, τὸ λογικὸν ἄδολον γάλα ἐπιποθήσατε, ἵνα ἐν αὐτῷ αὐξηθῆτε,<sup>a</sup> 
<sup>3</sup> εἴπερ<sup>b</sup> ἐγεύσασθε ὅτι χρηστὸς ὁ κύριος·
<sup>4</sup> πρὸς ὃν προσερχόμενοι, λίθον ζῶντα, ὑπὸ ἀνθρώπων μὲν ἀποδεδοκιμασμένον, παρὰ δὲ θεῷ ἐκλεκτόν, ἔντιμον,
<sup>5</sup> καὶ αὐτοὶ ὡς λίθοι ζῶντες οἰκοδομεῖσθε οἶκος πνευματικός, ἱεράτευμα<sup>c</sup> ἅγιον, ἀνενέγκαι πνευματικὰς θυσίας εὐπροσδέκτους τῷ<sup>d</sup> θεῷ διὰ Ἰησοῦ χριστοῦ.
<sup>6</sup> Διότι περιέχει ἐν τῇ<sup>e</sup> γραφῇ, Ἰδού, τίθημι ἐν Σιὼν λίθον ἀκρογωνιαῖον, ἐκλεκτόν, ἔντιμον· καὶ ὁ πιστεύων ἐπ’ αὐτῷ οὐ μὴ καταισχυνθῇ.
<sup>7</sup> Ὑμῖν οὖν ἡ τιμὴ τοῖς πιστεύουσιν· ἀπειθοῦσιν<sup>f</sup> δέ, Λίθον ὃν ἀπεδοκίμασαν οἱ οἰκοδομοῦντες, οὗτος ἐγενήθη εἰς κεφαλὴν γωνίας,
<sup>8</sup> καί, Λίθος προσκόμματος καὶ πέτρα σκανδάλου· οἳ προσκόπτουσιν τῷ λόγῳ ἀπειθοῦντες· εἰς ὃ καὶ ἐτέθησαν.
<sup>9</sup> Ὑμεῖς δὲ γένος ἐκλεκτόν, βασίλειον ἱεράτευμα, ἔθνος ἅγιον, λαὸς εἰς περιποίησιν, ὅπως τὰς ἀρετὰς ἐξαγγείλητε τοῦ ἐκ σκότους ὑμᾶς καλέσαντος εἰς τὸ θαυμαστὸν αὐτοῦ φῶς·
<sup>10</sup> οἱ ποτὲ<sup>g</sup> οὐ λαός, νῦν δὲ λαὸς θεοῦ· οἱ οὐκ ἠλεημένοι, νῦν δὲ ἐλεηθέντες.

<sup>11</sup> Ἀγαπητοί, παρακαλῶ ὡς παροίκους καὶ παρεπιδήμους, ἀπέχεσθαι τῶν σαρκικῶν ἐπιθυμιῶν, αἵτινες στρατεύονται κατὰ τῆς ψυχῆς·
<sup>12</sup> τὴν ἀναστροφὴν ὑμῶν ἔχοντες<sup>h</sup> καλὴν ἐν τοῖς ἔθνεσιν, ἵνα, ἐν ᾧ καταλαλοῦσιν ὑμῶν ὡς κακοποιῶν, ἐκ τῶν καλῶν ἔργων, ἐποπτεύσαντες,<sup>i</sup> δοξάσωσιν τὸν θεὸν ἐν ἡμέρᾳ ἐπισκοπῆς.

<sup>13</sup> Ὑποτάγητε οὖν<sup>j</sup> πάσῃ ἀνθρωπίνῃ κτίσει διὰ τὸν κύριον· εἴτε βασιλεῖ, ὡς ὑπερέχοντι·
<sup>14</sup> εἴτε ἡγεμόσιν, ὡς δι’ αὐτοῦ πεμπομένοις εἰς ἐκδίκησιν κακοποιῶν, ἔπαινον δὲ ἀγαθοποιῶν.
<sup>15</sup> Ὅτι οὕτως ἐστὶν τὸ θέλημα τοῦ θεοῦ, ἀγαθοποιοῦντας φιμοῦν τὴν τῶν ἀφρόνων ἀνθρώπων ἀγνωσίαν·
<sup>16</sup> ὡς ἐλεύθεροι, καὶ μὴ ὡς ἐπικάλυμμα ἔχοντες τῆς κακίας τὴν ἐλευθερίαν, ἀλλ’ ὡς δοῦλοι<sup>k</sup> θεοῦ.
<sup>17</sup> Πάντας τιμήσατε. Τὴν ἀδελφότητα ἀγαπήσατε.<sup>l</sup> Τὸν θεὸν φοβεῖσθε. Τὸν βασιλέα τιμᾶτε.

<sup>18</sup> Οἱ οἰκέται, ὑποτασσόμενοι ἐν παντὶ φόβῳ τοῖς δεσπόταις, οὐ μόνον τοῖς ἀγαθοῖς καὶ ἐπιεικέσιν, ἀλλὰ καὶ τοῖς σκολιοῖς.
<sup>19</sup> Τοῦτο γὰρ χάρις, εἰ διὰ συνείδησιν θεοῦ ὑποφέρει τις λύπας, πάσχων ἀδίκως.
<sup>20</sup> Ποῖον γὰρ κλέος, εἰ ἁμαρτάνοντες καὶ κολαφιζόμενοι ὑπομενεῖτε; Ἀλλ’ εἰ ἀγαθοποιοῦντες καὶ πάσχοντες ὑπομενεῖτε, τοῦτο χάρις παρὰ θεῷ.
<sup>21</sup> Εἰς τοῦτο γὰρ ἐκλήθητε, ὅτι καὶ χριστὸς ἔπαθεν ὑπὲρ ἡμῶν,<sup>m</sup> ὑμῖν ὑπολιμπάνων ὑπογραμμόν, ἵνα ἐπακολουθήσητε τοῖς ἴχνεσιν αὐτοῦ·
<sup>22</sup> ὃς ἁμαρτίαν οὐκ ἐποίησεν, οὐδὲ εὑρέθη δόλος ἐν τῷ στόματι αὐτοῦ·
<sup>23</sup> ὃς λοιδορούμενος οὐκ ἀντελοιδόρει, πάσχων οὐκ ἠπείλει, παρεδίδου δὲ τῷ κρίνοντι δικαίως·
<sup>24</sup> ὃς τὰς ἁμαρτίας ἡμῶν αὐτὸς ἀνήνεγκεν ἐν τῷ σώματι αὐτοῦ ἐπὶ τὸ ξύλον, ἵνα, ταῖς ἁμαρτίαις ἀπογενόμενοι, τῇ δικαιοσύνῃ ζήσωμεν· οὗ τῷ μώλωπι αὐτοῦ<sup>n</sup> ἰάθητε.
<sup>25</sup> Ἦτε γὰρ ὡς πρόβατα πλανώμενα·<sup>o</sup> ἀλλ’<sup>p</sup> ἐπεστράφητε νῦν ἐπὶ τὸν ποιμένα καὶ ἐπίσκοπον τῶν ψυχῶν ὑμῶν.

> - <sup>a</sup> 2. N αὐξηθῆτε ⇒ αὐξηθῆτε εἰς σωτηρίαν
> - <sup>b</sup> 3. N εἴπερ ⇒ εἰ
> - <sup>c</sup> 5. N ἱεράτευμα ⇒ εἰς ἱεράτευμα
> - <sup>d</sup> 5. S τῷ ⇒ [ τῷ ]
> - <sup>e</sup> 6. N τῇ ⇒ -
> - <sup>f</sup> 7. N ἀπειθοῦσιν δέ Λίθον ⇒ ἀπιστοῦσιν δὲ Λίθος
> - <sup>g</sup> 10. N οἱ ποτὲ ⇒ οἵ ποτε
> - <sup>h</sup> 12. N ἔχοντες καλὴν ἐν τοῖς ἔθνεσιν ⇒ ἐν τοῖς ἔθνεσιν ἔχοντες καλήν
> - <sup>i</sup> 12. N ἐποπτεύσαντες ⇒ ἐποπτεύοντες
> - <sup>j</sup> 13. N οὖν ⇒ -
> - <sup>k</sup> 16. N δοῦλοι θεοῦ ⇒ θεοῦ δοῦλοι
> - <sup>l</sup> 17. N ἀγαπήσατε ⇒ ἀγαπᾶτε
> - <sup>m</sup> 21. N ἡμῶν ⇒ ὑμῶν
> - <sup>n</sup> 24. N αὐτοῦ ἰάθητε ⇒ ἰάθητε
> - <sup>o</sup> 25. N πλανώμενα ⇒ πλανώμενοι
> - <sup>p</sup> 25. S ἀλλ’ ⇒ ἀλλὰ

## Chapter 3

<sup>1</sup> Ὁμοίως, αἱ<sup>a</sup> γυναῖκες, ὑποτασσόμεναι τοῖς ἰδίοις ἀνδράσιν, ἵνα, καὶ εἴ τινες ἀπειθοῦσιν τῷ λόγῳ, διὰ τῆς τῶν γυναικῶν ἀναστροφῆς ἄνευ λόγου κερδηθήσονται,
<sup>2</sup> ἐποπτεύσαντες τὴν ἐν φόβῳ ἁγνὴν ἀναστροφὴν ὑμῶν.
<sup>3</sup> Ὧν ἔστω οὐχ ὁ ἔξωθεν ἐμπλοκῆς τριχῶν, καὶ περιθέσεως χρυσίων, ἢ ἐνδύσεως ἱματίων κόσμος·
<sup>4</sup> ἀλλ’ ὁ κρυπτὸς τῆς καρδίας ἄνθρωπος, ἐν τῷ ἀφθάρτῳ τοῦ πρᾳέος<sup>b</sup> καὶ ἡσυχίου πνεύματος, ὅ ἐστιν ἐνώπιον τοῦ θεοῦ πολυτελές.
<sup>5</sup> Οὕτως γάρ ποτε καὶ αἱ ἅγιαι γυναῖκες αἱ ἐλπίζουσαι ἐπὶ<sup>c</sup> θεὸν ἐκόσμουν ἑαυτάς, ὑποτασσόμεναι τοῖς ἰδίοις ἀνδράσιν·
<sup>6</sup> ὡς Σάρρα ὑπήκουσεν τῷ Ἀβραάμ, κύριον αὐτὸν καλοῦσα, ἧς ἐγενήθητε τέκνα, ἀγαθοποιοῦσαι καὶ μὴ φοβούμεναι μηδεμίαν πτόησιν.

<sup>7</sup> Οἱ ἄνδρες ὁμοίως, συνοικοῦντες κατὰ γνῶσιν, ὡς ἀσθενεστέρῳ σκεύει τῷ γυναικείῳ ἀπονέμοντες τιμήν, ὡς καὶ συγκληρονόμοι<sup>d</sup> χάριτος ζωῆς, εἰς τὸ μὴ ἐγκόπτεσθαι τὰς προσευχὰς ὑμῶν.

<sup>8</sup> Τὸ δὲ τέλος, πάντες ὁμόφρονες, συμπαθεῖς, φιλάδελφοι, εὔσπλαγχνοι, φιλόφρονες·<sup>e</sup> 
<sup>9</sup> μὴ ἀποδιδόντες κακὸν ἀντὶ κακοῦ, ἢ λοιδορίαν ἀντὶ λοιδορίας· τοὐναντίον δὲ εὐλογοῦντες, εἰδότες<sup>f</sup> ὅτι εἰς τοῦτο ἐκλήθητε, ἵνα εὐλογίαν κληρονομήσητε.
<sup>10</sup> Ὁ γὰρ θέλων ζωὴν ἀγαπᾷν, καὶ ἰδεῖν ἡμέρας ἀγαθάς, παυσάτω τὴν γλῶσσαν<sup>g</sup> αὐτοῦ ἀπὸ κακοῦ, καὶ χείλη<sup>h</sup> αὐτοῦ τοῦ μὴ λαλῆσαι δόλον·
<sup>11</sup> ἐκκλινάτω ἀπὸ<sup>i</sup> κακοῦ, καὶ ποιησάτω ἀγαθόν· ζητησάτω εἰρήνην, καὶ διωξάτω αὐτήν.
<sup>12</sup> Ὅτι ὀφθαλμοὶ κυρίου ἐπὶ δικαίους, καὶ ὦτα αὐτοῦ εἰς δέησιν αὐτῶν· πρόσωπον δὲ κυρίου ἐπὶ ποιοῦντας κακά.

<sup>13</sup> Καὶ τίς ὁ κακώσων ὑμᾶς, ἐὰν τοῦ ἀγαθοῦ μιμηταὶ<sup>j</sup> γένησθε;
<sup>14</sup> Ἀλλ’ εἰ καὶ πάσχοιτε διὰ δικαιοσύνην, μακάριοι· τὸν δὲ φόβον αὐτῶν μὴ φοβηθῆτε, μηδὲ ταραχθῆτε·
<sup>15</sup> κύριον δὲ τὸν θεὸν<sup>k</sup> ἁγιάσατε ἐν ταῖς καρδίαις ὑμῶν· ἕτοιμοι δὲ<sup>l</sup> ἀεὶ πρὸς ἀπολογίαν παντὶ τῷ αἰτοῦντι ὑμᾶς λόγον περὶ τῆς ἐν ὑμῖν ἐλπίδος, μετὰ<sup>m</sup> πρᾳύ̈τητος καὶ φόβου·
<sup>16</sup> συνείδησιν ἔχοντες ἀγαθήν, ἵνα, ἐν ᾧ καταλαλοῦσιν<sup>n</sup> ὑμῶν ὡς κακοποιῶν, καταισχυνθῶσιν οἱ ἐπηρεάζοντες ὑμῶν τὴν ἀγαθὴν ἐν χριστῷ ἀναστροφήν.
<sup>17</sup> Κρεῖττον γὰρ ἀγαθοποιοῦντας, εἰ θέλοι τὸ θέλημα τοῦ θεοῦ, πάσχειν, ἢ κακοποιοῦντας.
<sup>18</sup> Ὅτι καὶ χριστὸς ἅπαξ περὶ ἁμαρτιῶν ἔπαθεν, δίκαιος ὑπὲρ ἀδίκων, ἵνα ὑμᾶς προσαγάγῃ τῷ θεῷ, θανατωθεὶς μὲν σαρκί, ζῳοποιηθεὶς δὲ πνεύματι,
<sup>19</sup> ἐν ᾧ καὶ τοῖς ἐν φυλακῇ πνεύμασιν πορευθεὶς ἐκήρυξεν,
<sup>20</sup> ἀπειθήσασίν ποτε, ὅτε ἀπεξεδέχετο ἡ τοῦ θεοῦ μακροθυμία ἐν ἡμέραις Νῶε, κατασκευαζομένης κιβωτοῦ, εἰς ἣν ὀλίγαι,<sup>o</sup> τοῦτ’ ἔστιν ὀκτὼ ψυχαί, διεσώθησαν δι’ ὕδατος·
<sup>21</sup> ὃ ἀντίτυπον<sup>p</sup> νῦν καὶ ἡμᾶς σῴζει βάπτισμα, οὐ σαρκὸς ἀπόθεσις ῥύπου, ἀλλὰ συνειδήσεως ἀγαθῆς ἐπερώτημα εἰς θεόν, δι’ ἀναστάσεως Ἰησοῦ χριστοῦ,
<sup>22</sup> ὅς ἐστιν ἐν δεξιᾷ τοῦ<sup>q</sup> θεοῦ, πορευθεὶς εἰς οὐρανόν, ὑποταγέντων αὐτῷ ἀγγέλων καὶ ἐξουσιῶν καὶ δυνάμεων.

> - <sup>a</sup> 1. N αἱ ⇒ [ αἱ ]
> - <sup>b</sup> 4. N πρᾳέος ⇒ πραέως
> - <sup>c</sup> 5. N ἐπὶ ⇒ εἰς
> - <sup>d</sup> 7. N συγκληρονόμοι ⇒ συγκληρονόμοις
> - <sup>e</sup> 8. N φιλόφρονες ⇒ ταπεινόφρονες
> - <sup>f</sup> 9. N εἰδότες ⇒ -
> - <sup>g</sup> 10. N γλῶσσαν αὐτοῦ ⇒ γλῶσσαν
> - <sup>h</sup> 10. N χείλη αὐτοῦ ⇒ χείλη
> - <sup>i</sup> 11. N ἀπὸ ⇒ δὲ ἀπὸ
> - <sup>j</sup> 13. N μιμηταὶ ⇒ ζηλωταὶ
> - <sup>k</sup> 15. N θεὸν ⇒ χριστὸν
> - <sup>l</sup> 15. N δὲ ἀεὶ ⇒ ἀεὶ
> - <sup>m</sup> 15. N μετὰ ⇒ ἀλλὰ μετὰ
> - <sup>n</sup> 16. B καταλαλοῦσιν ⇒ καταλαλῶσιν
> - <sup>o</sup> 20. N ὀλίγαι ⇒ ὀλίγοι
> - <sup>p</sup> 21. N ἀντίτυπον νῦν καὶ ἡμᾶς ⇒ καὶ ὑμᾶς ἀντίτυπον νῦν
> - <sup>q</sup> 22. N τοῦ ⇒ [ τοῦ ]

## Chapter 4

<sup>1</sup> Χριστοῦ οὖν παθόντος ὑπὲρ<sup>a</sup> ἡμῶν σαρκί, καὶ ὑμεῖς τὴν αὐτὴν ἔννοιαν ὁπλίσασθε· ὅτι ὁ παθὼν ἐν<sup>b</sup> σαρκί, πέπαυται ἁμαρτίας·
<sup>2</sup> εἰς τὸ μηκέτι ἀνθρώπων ἐπιθυμίαις, ἀλλὰ θελήματι θεοῦ τὸν ἐπίλοιπον ἐν σαρκὶ βιῶσαι χρόνον.
<sup>3</sup> Ἀρκετὸς γὰρ ἡμῖν<sup>c</sup> ὁ παρεληλυθὼς χρόνος τοῦ<sup>d</sup> βίου τὸ θέλημα τῶν ἐθνῶν κατεργάσασθαι,<sup>e</sup> πεπορευμένους ἐν ἀσελγείαις, ἐπιθυμίαις, οἰνοφλυγίαις, κώμοις, πότοις, καὶ ἀθεμίτοις εἰδωλολατρείαις·<sup>f</sup> 
<sup>4</sup> ἐν ᾧ ξενίζονται, μὴ συντρεχόντων ὑμῶν εἰς τὴν αὐτὴν τῆς ἀσωτίας ἀνάχυσιν, βλασφημοῦντες·
<sup>5</sup> οἳ ἀποδώσουσιν λόγον τῷ ἑτοίμως ἔχοντι κρῖναι ζῶντας καὶ νεκρούς.
<sup>6</sup> Εἰς τοῦτο γὰρ καὶ νεκροῖς εὐηγγελίσθη, ἵνα κριθῶσιν μὲν κατὰ ἀνθρώπους σαρκί, ζῶσιν δὲ κατὰ θεὸν πνεύματι.

<sup>7</sup> Πάντων δὲ τὸ τέλος ἤγγικεν· σωφρονήσατε οὖν καὶ νήψατε εἰς τὰς<sup>g</sup> προσευχάς·
<sup>8</sup> πρὸ πάντων δὲ<sup>h</sup> τὴν εἰς ἑαυτοὺς ἀγάπην ἐκτενῆ ἔχοντες, ὅτι ἀγάπη καλύψει<sup>i</sup> πλῆθος ἁμαρτιῶν·
<sup>9</sup> φιλόξενοι εἰς ἀλλήλους ἄνευ γογγυσμῶν·<sup>j</sup> 
<sup>10</sup> ἕκαστος καθὼς ἔλαβεν χάρισμα, εἰς ἑαυτοὺς αὐτὸ διακονοῦντες, ὡς καλοὶ οἰκονόμοι ποικίλης χάριτος θεοῦ·
<sup>11</sup> εἴ τις λαλεῖ, ὡς λόγια θεοῦ· εἴ τις διακονεῖ, ὡς ἐξ ἰσχύος ὡς<sup>k</sup> χορηγεῖ ὁ θεός· ἵνα ἐν πᾶσιν δοξάζηται ὁ θεὸς διὰ Ἰησοῦ χριστοῦ, ᾧ ἐστὶν ἡ δόξα καὶ τὸ κράτος εἰς τοὺς αἰῶνας τῶν αἰώνων. Ἀμήν.

<sup>12</sup> Ἀγαπητοί, μὴ ξενίζεσθε τῇ ἐν ὑμῖν πυρώσει πρὸς πειρασμὸν ὑμῖν γινομένῃ, ὡς ξένου ὑμῖν συμβαίνοντος·
<sup>13</sup> ἀλλὰ καθὸ κοινωνεῖτε τοῖς τοῦ χριστοῦ παθήμασιν, χαίρετε, ἵνα καὶ ἐν τῇ ἀποκαλύψει τῆς δόξης αὐτοῦ χαρῆτε ἀγαλλιώμενοι.
<sup>14</sup> Εἰ ὀνειδίζεσθε ἐν ὀνόματι χριστοῦ, μακάριοι· ὅτι τὸ τῆς δόξης καὶ τὸ τοῦ θεοῦ πνεῦμα ἐφ’ ὑμᾶς ἀναπαύεται· κατὰ<sup>l</sup> μὲν αὐτοὺς βλασφημεῖται, κατὰ δὲ ὑμᾶς δοξάζεται.
<sup>15</sup> Μὴ γάρ τις ὑμῶν πασχέτω ὡς φονεύς, ἢ κλέπτης, ἢ κακοποιός, ἢ ὡς ἀλλοτριοεπίσκοπος·<sup>m</sup> 
<sup>16</sup> εἰ δὲ ὡς Χριστιανός, μὴ αἰσχυνέσθω, δοξαζέτω δὲ τὸν θεὸν ἐν τῷ μέρει<sup>n</sup> τούτῳ.
<sup>17</sup> Ὅτι ὁ<sup>o</sup> καιρὸς τοῦ ἄρξασθαι τὸ κρίμα ἀπὸ τοῦ οἴκου τοῦ θεοῦ· εἰ δὲ πρῶτον ἀφ’ ἡμῶν, τί τὸ τέλος τῶν ἀπειθούντων τῷ τοῦ θεοῦ εὐαγγελίῳ;
<sup>18</sup> Καὶ εἰ ὁ δίκαιος μόλις σῴζεται, ὁ ἀσεβὴς καὶ ἁμαρτωλὸς ποῦ φανεῖται;
<sup>19</sup> Ὥστε καὶ οἱ πάσχοντες κατὰ τὸ θέλημα τοῦ θεοῦ, ὡς<sup>p</sup> πιστῷ κτίστῃ παρατιθέσθωσαν τὰς ψυχὰς αὐτῶν ἐν ἀγαθοποιί̈ᾳ.

> - <sup>a</sup> 1. N ὑπὲρ ἡμῶν ⇒ -
> - <sup>b</sup> 1. N ἐν ⇒ -
> - <sup>c</sup> 3. B ἡμῖν ⇒ ὑμῖν
> - <sup>d</sup> 3. N ἡμῖν ⇒ -
> - <sup>e</sup> 3. N τοῦ βίου τὸ θέλημα ⇒ τὸ βούλημα
> - <sup>f</sup> 3. N κατεργάσασθαι ⇒ κατειργάσθαι
> - <sup>g</sup> 7. N τὰς ⇒ -
> - <sup>h</sup> 8. N δὲ ⇒ -
> - <sup>i</sup> 8. N καλύψει ⇒ καλύπτει
> - <sup>j</sup> 9. N γογγυσμῶν ⇒ γογγυσμοῦ
> - <sup>k</sup> 11. N ὡς χορηγεῖ ⇒ ἧς χορηγεῖ
> - <sup>l</sup> 14. N κατὰ μὲν αὐτοὺς βλασφημεῖται κατὰ δὲ ὑμᾶς δοξάζεται ⇒ -
> - <sup>m</sup> 15. N ἀλλοτριοεπίσκοπος ⇒ ἀλλοτριεπίσκοπος
> - <sup>n</sup> 16. S μέρει ⇒ ὀνόματι
> - <sup>o</sup> 17. N ὁ ⇒ [ ὁ ]
> - <sup>p</sup> 19. N ὡς ⇒ -

## Chapter 5

<sup>1</sup> Πρεσβυτέρους τοὺς<sup>a</sup> ἐν ὑμῖν παρακαλῶ ὁ συμπρεσβύτερος καὶ μάρτυς τῶν τοῦ χριστοῦ παθημάτων, ὁ καὶ τῆς μελλούσης ἀποκαλύπτεσθαι δόξης κοινωνός·
<sup>2</sup> ποιμάνατε τὸ ἐν ὑμῖν ποίμνιον τοῦ θεοῦ, ἐπισκοποῦντες<sup>b</sup> μὴ ἀναγκαστῶς, ἀλλ’<sup>c</sup> ἑκουσίως·<sup>d</sup> μηδὲ αἰσχροκερδῶς, ἀλλὰ προθύμως·
<sup>3</sup> μηδὲ<sup>e</sup> ὡς κατακυριεύοντες τῶν κλήρων, ἀλλὰ τύποι γινόμενοι τοῦ ποιμνίου.
<sup>4</sup> Καὶ φανερωθέντος τοῦ ἀρχιποίμενος, κομιεῖσθε τὸν ἀμαράντινον τῆς δόξης στέφανον.
<sup>5</sup> Ὁμοίως, νεώτεροι, ὑποτάγητε πρεσβυτέροις· πάντες δὲ ἀλλήλοις ὑποτασσόμενοι,<sup>f</sup> τὴν ταπεινοφροσύνην ἐγκομβώσασθε· ὅτι ὁ<sup>g</sup> θεὸς ὑπερηφάνοις ἀντιτάσσεται, ταπεινοῖς δὲ δίδωσιν χάριν.
<sup>6</sup> Ταπεινώθητε οὖν ὑπὸ τὴν κραταιὰν χεῖρα τοῦ θεοῦ, ἵνα ὑμᾶς ὑψώσῃ ἐν καιρῷ,
<sup>7</sup> πᾶσαν τὴν μέριμναν ὑμῶν ἐπιρρίψαντες<sup>h</sup> ἐπ’ αὐτόν, ὅτι αὐτῷ μέλει περὶ ὑμῶν.
<sup>8</sup> Νήψατε, γρηγορήσατε· ὁ ἀντίδικος ὑμῶν διάβολος, ὡς λέων ὠρυόμενος, περιπατεῖ ζητῶν τίνα<sup>i</sup> καταπίῃ·
<sup>9</sup> ᾧ ἀντίστητε στερεοὶ τῇ πίστει, εἰδότες τὰ αὐτὰ τῶν παθημάτων τῇ ἐν κόσμῳ<sup>j</sup> ὑμῶν ἀδελφότητι ἐπιτελεῖσθαι.
<sup>10</sup> Ὁ δὲ θεὸς πάσης χάριτος, ὁ καλέσας ὑμᾶς εἰς τὴν αἰώνιον αὐτοῦ δόξαν ἐν χριστῷ Ἰησοῦ,<sup>k</sup> ὀλίγον παθόντας αὐτὸς καταρτίσαι<sup>l</sup> ὑμᾶς, στηρίξει, σθενώσει, θεμελιώσει.
<sup>11</sup> Αὐτῷ ἡ<sup>m</sup> δόξα καὶ τὸ κράτος εἰς τοὺς αἰῶνας τῶν<sup>n</sup> αἰώνων. Ἀμήν.

<sup>12</sup> Διὰ Σιλουανοῦ ὑμῖν τοῦ πιστοῦ ἀδελφοῦ, ὡς λογίζομαι, δι’ ὀλίγων ἔγραψα, παρακαλῶν καὶ ἐπιμαρτυρῶν ταύτην εἶναι ἀληθῆ χάριν τοῦ θεοῦ εἰς ἣν ἑστήκατε.<sup>o</sup> 
<sup>13</sup> Ἀσπάζεται ὑμᾶς ἡ ἐν Βαβυλῶνι συνεκλεκτή, καὶ Μάρκος ὁ υἱός μου.
<sup>14</sup> Ἀσπάσασθε ἀλλήλους ἐν φιλήματι ἀγάπης. Εἰρήνη ὑμῖν πᾶσιν τοῖς ἐν χριστῷ Ἰησοῦ.<sup>p</sup> Ἀμήν.

> - <sup>a</sup> 1. S τοὺς ⇒ οὖν
> - <sup>b</sup> 2. N ἐπισκοποῦντες ⇒ [ ἐπισκοποῦντες ]
> - <sup>c</sup> 2. N ἀλλ’ ⇒ ἀλλὰ
> - <sup>d</sup> 2. N ἑκουσίως ⇒ ἑκουσίως κατὰ θεόν
> - <sup>e</sup> 3. N μηδὲ ⇒ μηδ’
> - <sup>f</sup> 5. N ὑποτασσόμενοι ⇒ -
> - <sup>g</sup> 5. N ὁ ⇒ [ ὁ ]
> - <sup>h</sup> 7. N ἐπιρρίψαντες ⇒ ἐπιρίψαντες
> - <sup>i</sup> 8. N τίνα καταπίῃ ⇒ [ τινα ] καταπιεῖν
> - <sup>j</sup> 9. S κόσμῳ ⇒ [ τῷ ] κόσμῳ
> - <sup>k</sup> 10. S Ἰησοῦ ⇒ [ Ἰησοῦ ]
> - <sup>l</sup> 10. E Ἰησοῦ ⇒ -
> - <sup>m</sup> 11. N ἡ δόξα καὶ ⇒ -
> - <sup>n</sup> 11. N τῶν αἰώνων ⇒ -
> - <sup>o</sup> 12. N ἑστήκατε ⇒ στῆτε
> - <sup>p</sup> 14. N Ἰησοῦ. Ἀμήν. ⇒ -
