## Chapter 1

<sup>1</sup> Παῦλος ἀπόστολος Ἰησοῦ<sup>a</sup> χριστοῦ κατ’ ἐπιταγὴν θεοῦ σωτῆρος ἡμῶν, καὶ κυρίου<sup>b</sup> Ἰησοῦ χριστοῦ τῆς ἐλπίδος ἡμῶν,
<sup>2</sup> Τιμοθέῳ γνησίῳ τέκνῳ ἐν πίστει· χάρις, ἔλεος, εἰρήνη ἀπὸ θεοῦ πατρὸς ἡμῶν<sup>c</sup> καὶ χριστοῦ Ἰησοῦ τοῦ κυρίου ἡμῶν.

<sup>3</sup> Καθὼς παρεκάλεσά σε προσμεῖναι ἐν Ἐφέσῳ, πορευόμενος εἰς Μακεδονίαν, ἵνα παραγγείλῃς τισὶν μὴ ἑτεροδιδασκαλεῖν,
<sup>4</sup> μηδὲ προσέχειν μύθοις καὶ γενεαλογίαις ἀπεράντοις, αἵτινες ζητήσεις<sup>d</sup> παρέχουσιν μᾶλλον ἢ οἰκονομίαν θεοῦ τὴν ἐν πίστει.
<sup>5</sup> Τὸ δὲ τέλος τῆς παραγγελίας ἐστὶν ἀγάπη ἐκ καθαρᾶς καρδίας καὶ συνειδήσεως ἀγαθῆς καὶ πίστεως ἀνυποκρίτου·
<sup>6</sup> ὧν τινὲς ἀστοχήσαντες ἐξετράπησαν εἰς ματαιολογίαν,
<sup>7</sup> θέλοντες εἶναι νομοδιδάσκαλοι, μὴ νοοῦντες μήτε ἃ λέγουσιν, μήτε περὶ τίνων διαβεβαιοῦνται.
<sup>8</sup> Οἴδαμεν δὲ ὅτι καλὸς ὁ νόμος, ἐάν τις αὐτῷ νομίμως χρῆται,
<sup>9</sup> εἰδὼς τοῦτο, ὅτι δικαίῳ νόμος οὐ κεῖται, ἀνόμοις δὲ καὶ ἀνυποτάκτοις, ἀσεβέσιν καὶ ἁμαρτωλοῖς, ἀνοσίοις καὶ βεβήλοις, πατρολῴαις<sup>e</sup> καὶ μητρολῴαις,<sup>f</sup> ἀνδροφόνοις,
<sup>10</sup> πόρνοις, ἀρσενοκοίταις, ἀνδραποδισταῖς, ψεύσταις, ἐπιόρκοις, καὶ εἴ τι ἕτερον τῇ ὑγιαινούσῃ διδασκαλίᾳ ἀντίκειται,
<sup>11</sup> κατὰ τὸ εὐαγγέλιον τῆς δόξης τοῦ μακαρίου θεοῦ, ὃ ἐπιστεύθην ἐγώ.

<sup>12</sup> Καὶ<sup>g</sup> χάριν ἔχω τῷ ἐνδυναμώσαντί με χριστῷ Ἰησοῦ τῷ κυρίῳ ἡμῶν, ὅτι πιστόν με ἡγήσατο, θέμενος εἰς διακονίαν,
<sup>13</sup> τὸν<sup>h</sup> πρότερον ὄντα βλάσφημον καὶ διώκτην καὶ ὑβριστήν· ἀλλὰ ἠλεήθην, ὅτι ἀγνοῶν ἐποίησα ἐν ἀπιστίᾳ·
<sup>14</sup> ὑπερεπλεόνασεν δὲ ἡ χάρις τοῦ κυρίου ἡμῶν μετὰ πίστεως καὶ ἀγάπης τῆς ἐν χριστῷ Ἰησοῦ.
<sup>15</sup> Πιστὸς ὁ λόγος καὶ πάσης ἀποδοχῆς ἄξιος, ὅτι χριστὸς Ἰησοῦς ἦλθεν εἰς τὸν κόσμον ἁμαρτωλοὺς σῶσαι, ὧν πρῶτός εἰμι ἐγώ·
<sup>16</sup> ἀλλὰ διὰ τοῦτο ἠλεήθην, ἵνα ἐν ἐμοὶ πρώτῳ ἐνδείξηται Ἰησοῦς<sup>i</sup> χριστὸς τὴν πᾶσαν μακροθυμίαν, πρὸς ὑποτύπωσιν τῶν μελλόντων πιστεύειν ἐπ’ αὐτῷ εἰς ζωὴν αἰώνιον.
<sup>17</sup> Τῷ δὲ βασιλεῖ τῶν αἰώνων, ἀφθάρτῳ, ἀοράτῳ, μόνῳ σοφῷ<sup>j</sup> θεῷ, τιμὴ καὶ δόξα εἰς τοὺς αἰῶνας τῶν αἰώνων. Ἀμήν.

<sup>18</sup> Ταύτην τὴν παραγγελίαν παρατίθεμαί σοι, τέκνον Τιμόθεε, κατὰ τὰς προαγούσας ἐπὶ σὲ προφητείας, ἵνα στρατεύῃ ἐν αὐταῖς τὴν καλὴν στρατείαν,
<sup>19</sup> ἔχων πίστιν καὶ ἀγαθὴν συνείδησιν, ἥν τινες ἀπωσάμενοι περὶ τὴν πίστιν ἐναυάγησαν·
<sup>20</sup> ὧν ἐστὶν Ὑμέναιος καὶ Ἀλέξανδρος, οὓς παρέδωκα τῷ Σατανᾷ, ἵνα παιδευθῶσιν μὴ βλασφημεῖν.

> - <sup>a</sup> 1. N Ἰησοῦ χριστοῦ κατ’ ⇒ χριστοῦ Ἰησοῦ κατ’
> - <sup>b</sup> 1. N κυρίου Ἰησοῦ χριστοῦ ⇒ χριστοῦ Ἰησοῦ
> - <sup>c</sup> 2. N ἡμῶν καὶ ⇒ καὶ
> - <sup>d</sup> 4. N ζητήσεις ⇒ ἐκζητήσεις
> - <sup>e</sup> 9. B πατρολῴαις ⇒ πατραλῴαις
> - <sup>f</sup> 9. B μητρολῴαις ⇒ μητραλῴαις
> - <sup>g</sup> 12. N Καὶ ⇒ -
> - <sup>h</sup> 13. N τὸν ⇒ τὸ
> - <sup>i</sup> 16. N Ἰησοῦς χριστὸς τὴν πᾶσαν ⇒ χριστὸς Ἰησοῦς τὴν ἅπασαν
> - <sup>j</sup> 17. N σοφῷ ⇒ -

## Chapter 2

<sup>1</sup> Παρακαλῶ οὖν πρῶτον πάντων ποιεῖσθαι δεήσεις, προσευχάς, ἐντεύξεις, εὐχαριστίας, ὑπὲρ πάντων ἀνθρώπων·
<sup>2</sup> ὑπὲρ βασιλέων καὶ πάντων τῶν ἐν ὑπεροχῇ ὄντων, ἵνα ἤρεμον καὶ ἡσύχιον βίον διάγωμεν ἐν πάσῃ εὐσεβείᾳ καὶ σεμνότητι.
<sup>3</sup> Τοῦτο γὰρ<sup>a</sup> καλὸν καὶ ἀπόδεκτον ἐνώπιον τοῦ σωτῆρος ἡμῶν θεοῦ,
<sup>4</sup> ὃς πάντας ἀνθρώπους θέλει σωθῆναι καὶ εἰς ἐπίγνωσιν ἀληθείας ἐλθεῖν.
<sup>5</sup> Εἷς γὰρ θεός, εἷς καὶ μεσίτης θεοῦ καὶ ἀνθρώπων, ἄνθρωπος χριστὸς Ἰησοῦς,
<sup>6</sup> ὁ δοὺς ἑαυτὸν ἀντίλυτρον ὑπὲρ πάντων, τὸ μαρτύριον καιροῖς ἰδίοις,
<sup>7</sup> εἰς ὃ ἐτέθην ἐγὼ κῆρυξ καὶ ἀπόστολος· ἀλήθειαν λέγω ἐν<sup>b</sup> χριστῷ, οὐ ψεύδομαι· διδάσκαλος ἐθνῶν ἐν πίστει καὶ ἀληθείᾳ.

<sup>8</sup> Βούλομαι οὖν προσεύχεσθαι τοὺς ἄνδρας ἐν παντὶ τόπῳ, ἐπαίροντας ὁσίους χεῖρας, χωρὶς ὀργῆς καὶ διαλογισμοῦ.
<sup>9</sup> Ὡσαύτως καὶ<sup>c</sup> τὰς γυναῖκας ἐν καταστολῇ κοσμίῳ, μετὰ αἰδοῦς καὶ σωφροσύνης, κοσμεῖν ἑαυτάς, μὴ ἐν πλέγμασιν, ἢ<sup>d</sup> χρυσῷ, ἢ μαργαρίταις, ἢ ἱματισμῷ πολυτελεῖ,
<sup>10</sup> ἀλλ’ ὃ πρέπει γυναιξὶν ἐπαγγελλομέναις θεοσέβειαν, δι’ ἔργων ἀγαθῶν.
<sup>11</sup> Γυνὴ ἐν ἡσυχίᾳ μανθανέτω ἐν πάσῃ ὑποταγῇ.
<sup>12</sup> Γυναικὶ<sup>e</sup> δὲ διδάσκειν οὐκ ἐπιτρέπω, οὐδὲ αὐθεντεῖν ἀνδρός, ἀλλ’ εἶναι ἐν ἡσυχίᾳ.
<sup>13</sup> Ἀδὰμ γὰρ πρῶτος ἐπλάσθη, εἶτα Εὔα·
<sup>14</sup> καὶ Ἀδὰμ οὐκ ἠπατήθη, ἡ δὲ γυνὴ ἀπατηθεῖσα<sup>f</sup> ἐν παραβάσει γέγονεν·
<sup>15</sup> σωθήσεται δὲ διὰ τῆς τεκνογονίας, ἐὰν μείνωσιν ἐν πίστει καὶ ἀγάπῃ καὶ ἁγιασμῷ μετὰ σωφροσύνης.

> - <sup>a</sup> 3. N γὰρ ⇒ -
> - <sup>b</sup> 7. N ἐν χριστῷ ⇒ -
> - <sup>c</sup> 9. N καὶ τὰς γυναῖκας ἐν ⇒ [ καὶ ] γυναῖκας ἐν
> - <sup>d</sup> 9. N ἢ χρυσῷ ⇒ καὶ χρυσίῳ
> - <sup>e</sup> 12. N Γυναικὶ δὲ διδάσκειν ⇒ Διδάσκειν δὲ γυναικὶ
> - <sup>f</sup> 14. N ἀπατηθεῖσα ⇒ ἐξαπατηθεῖσα

## Chapter 3

<sup>1</sup> Πιστὸς ὁ λόγος· εἴ τις ἐπισκοπῆς ὀρέγεται, καλοῦ ἔργου ἐπιθυμεῖ.
<sup>2</sup> Δεῖ οὖν τὸν ἐπίσκοπον ἀνεπίληπτον<sup>a</sup> εἶναι, μιᾶς γυναικὸς ἄνδρα, νηφάλεον,<sup>b</sup> σώφρονα, κόσμιον, φιλόξενον, διδακτικόν·
<sup>3</sup> μὴ πάροινον, μὴ πλήκτην, μὴ<sup>c</sup> αἰσχροκερδῆ, ἀλλ’ ἐπιεικῆ, ἄμαχον, ἀφιλάργυρον·
<sup>4</sup> τοῦ ἰδίου οἴκου καλῶς προϊστάμενον, τέκνα ἔχοντα ἐν ὑποταγῇ μετὰ πάσης σεμνότητος.
<sup>5</sup> Εἰ δέ τις τοῦ ἰδίου οἴκου προστῆναι οὐκ οἶδεν, πῶς ἐκκλησίας θεοῦ ἐπιμελήσεται;
<sup>6</sup> Μὴ νεόφυτον, ἵνα μὴ τυφωθεὶς εἰς κρίμα ἐμπέσῃ τοῦ διαβόλου.
<sup>7</sup> Δεῖ δὲ αὐτὸν<sup>d</sup> καὶ μαρτυρίαν καλὴν ἔχειν ἀπὸ τῶν ἔξωθεν, ἵνα μὴ εἰς ὀνειδισμὸν ἐμπέσῃ καὶ παγίδα τοῦ διαβόλου.
<sup>8</sup> Διακόνους ὡσαύτως σεμνούς, μὴ διλόγους, μὴ οἴνῳ πολλῷ προσέχοντας, μὴ αἰσχροκερδεῖς,
<sup>9</sup> ἔχοντας τὸ μυστήριον τῆς πίστεως ἐν καθαρᾷ συνειδήσει.
<sup>10</sup> Καὶ οὗτοι δὲ δοκιμαζέσθωσαν πρῶτον, εἶτα διακονείτωσαν, ἀνέγκλητοι ὄντες.
<sup>11</sup> Γυναῖκας ὡσαύτως σεμνάς, μὴ διαβόλους, νηφαλέους,<sup>e</sup> πιστὰς ἐν πᾶσιν.
<sup>12</sup> Διάκονοι ἔστωσαν μιᾶς γυναικὸς ἄνδρες, τέκνων καλῶς προϊστάμενοι καὶ τῶν ἰδίων οἴκων.
<sup>13</sup> Οἱ γὰρ καλῶς διακονήσαντες βαθμὸν ἑαυτοῖς καλὸν περιποιοῦνται, καὶ πολλὴν παρρησίαν ἐν πίστει τῇ ἐν χριστῷ Ἰησοῦ.

<sup>14</sup> Ταῦτά σοι γράφω, ἐλπίζων ἐλθεῖν πρός σε τάχιον·<sup>f</sup> 
<sup>15</sup> ἐὰν δὲ βραδύνω, ἵνα εἰδῇς πῶς δεῖ ἐν οἴκῳ θεοῦ ἀναστρέφεσθαι, ἥτις ἐστὶν ἐκκλησία θεοῦ ζῶντος, στύλος καὶ ἑδραίωμα τῆς ἀληθείας.
<sup>16</sup> Καὶ ὁμολογουμένως μέγα ἐστὶν τὸ τῆς εὐσεβείας μυστήριον· θεὸς<sup>g</sup> ἐφανερώθη ἐν σαρκί, ἐδικαιώθη ἐν πνεύματι, ὤφθη ἀγγέλοις, ἐκηρύχθη ἐν ἔθνεσιν, ἐπιστεύθη ἐν κόσμῳ, ἀνελήφθη<sup>h</sup> ἐν δόξῃ.

> - <sup>a</sup> 2. N ἀνεπίληπτον ⇒ ἀνεπίλημπτον
> - <sup>b</sup> 2. N νηφάλεον ⇒ νηφάλιον
> - <sup>c</sup> 3. N μὴ αἰσχροκερδῆ ἀλλ’ ⇒ ἀλλὰ
> - <sup>d</sup> 7. N αὐτὸν ⇒ -
> - <sup>e</sup> 11. N νηφαλέους ⇒ νηφαλίους
> - <sup>f</sup> 14. N τάχιον ⇒ ἐν τάχει
> - <sup>g</sup> 16. N θεὸς ⇒ ὃς
> - <sup>h</sup> 16. N ἀνελήφθη ⇒ ἀνελήμφθη

## Chapter 4

<sup>1</sup> Τὸ δὲ πνεῦμα ῥητῶς λέγει, ὅτι ἐν ὑστέροις καιροῖς ἀποστήσονταί τινες τῆς πίστεως, προσέχοντες πνεύμασιν πλάνοις καὶ διδασκαλίαις δαιμονίων,
<sup>2</sup> ἐν ὑποκρίσει ψευδολόγων, κεκαυτηριασμένων<sup>a</sup> τὴν ἰδίαν συνείδησιν,
<sup>3</sup> κωλυόντων γαμεῖν, ἀπέχεσθαι βρωμάτων, ἃ ὁ θεὸς ἔκτισεν εἰς μετάληψιν<sup>b</sup> μετὰ εὐχαριστίας τοῖς πιστοῖς καὶ ἐπεγνωκόσιν τὴν ἀλήθειαν.
<sup>4</sup> Ὅτι πᾶν κτίσμα θεοῦ καλόν, καὶ οὐδὲν ἀπόβλητον, μετὰ εὐχαριστίας λαμβανόμενον·
<sup>5</sup> ἁγιάζεται γὰρ διὰ λόγου θεοῦ καὶ ἐντεύξεως.

<sup>6</sup> Ταῦτα ὑποτιθέμενος τοῖς ἀδελφοῖς καλὸς ἔσῃ διάκονος Ἰησοῦ<sup>c</sup> χριστοῦ, ἐντρεφόμενος τοῖς λόγοις τῆς πίστεως, καὶ τῆς καλῆς διδασκαλίας ᾗ παρηκολούθηκας.
<sup>7</sup> Τοὺς δὲ βεβήλους καὶ γραώδεις μύθους παραιτοῦ. Γύμναζε δὲ σεαυτὸν πρὸς εὐσέβειαν·
<sup>8</sup> ἡ γὰρ σωματικὴ γυμνασία πρὸς ὀλίγον ἐστὶν ὠφέλιμος· ἡ δὲ εὐσέβεια πρὸς πάντα ὠφέλιμός ἐστιν, ἐπαγγελίαν ἔχουσα ζωῆς τῆς νῦν καὶ τῆς μελλούσης.
<sup>9</sup> Πιστὸς ὁ λόγος καὶ πάσης ἀποδοχῆς ἄξιος.
<sup>10</sup> Εἰς τοῦτο γὰρ καὶ<sup>d</sup> κοπιῶμεν καὶ ὀνειδιζόμεθα, ὅτι ἠλπίκαμεν ἐπὶ θεῷ ζῶντι, ὅς ἐστιν σωτὴρ πάντων ἀνθρώπων, μάλιστα πιστῶν.
<sup>11</sup> Παράγγελλε ταῦτα καὶ δίδασκε.
<sup>12</sup> Μηδείς σου τῆς νεότητος καταφρονείτω, ἀλλὰ τύπος γίνου τῶν πιστῶν ἐν λόγῳ, ἐν ἀναστροφῇ, ἐν ἀγάπῃ, ἐν πνεύματι,<sup>e</sup> ἐν πίστει, ἐν ἁγνείᾳ.
<sup>13</sup> Ἕως ἔρχομαι, πρόσεχε τῇ ἀναγνώσει, τῇ παρακλήσει, τῇ διδασκαλίᾳ.
<sup>14</sup> Μὴ ἀμέλει τοῦ ἐν σοὶ χαρίσματος, ὃ ἐδόθη σοι διὰ προφητείας μετὰ ἐπιθέσεως τῶν χειρῶν τοῦ πρεσβυτερίου.
<sup>15</sup> Ταῦτα μελέτα, ἐν τούτοις ἴσθι, ἵνα σου ἡ προκοπὴ φανερὰ ᾖ ἐν<sup>f</sup> πᾶσιν.
<sup>16</sup> Ἔπεχε σεαυτῷ καὶ τῇ διδασκαλίᾳ. Ἐπίμενε αὐτοῖς· τοῦτο γὰρ ποιῶν καὶ σεαυτὸν σώσεις καὶ τοὺς ἀκούοντάς σου.

> - <sup>a</sup> 2. N κεκαυτηριασμένων ⇒ κεκαυστηριασμένων
> - <sup>b</sup> 3. N μετάληψιν ⇒ μετάλημψιν
> - <sup>c</sup> 6. N Ἰησοῦ χριστοῦ ⇒ χριστοῦ Ἰησοῦ
> - <sup>d</sup> 10. N καὶ κοπιῶμεν καὶ ὀνειδιζόμεθα ⇒ κοπιῶμεν καὶ ἀγωνιζόμεθα
> - <sup>e</sup> 12. N πνεύματι ἐν ⇒ -
> - <sup>f</sup> 15. N ἐν πᾶσιν ⇒ πᾶσιν

## Chapter 5

<sup>1</sup> Πρεσβυτέρῳ μὴ ἐπιπλήξῃς, ἀλλὰ παρακάλει ὡς πατέρα· νεωτέρους, ὡς ἀδελφούς·
<sup>2</sup> πρεσβυτέρας, ὡς μητέρας· νεωτέρας, ὡς ἀδελφάς, ἐν πάσῃ ἁγνείᾳ.
<sup>3</sup> Χήρας τίμα τὰς ὄντως χήρας.
<sup>4</sup> Εἰ δέ τις χήρα τέκνα ἢ ἔκγονα ἔχει, μανθανέτωσαν πρῶτον τὸν ἴδιον οἶκον εὐσεβεῖν, καὶ ἀμοιβὰς ἀποδιδόναι τοῖς προγόνοις· τοῦτο γάρ ἐστιν ἀπόδεκτον ἐνώπιον τοῦ θεοῦ.
<sup>5</sup> Ἡ δὲ ὄντως χήρα καὶ μεμονωμένη ἤλπικεν ἐπὶ τὸν<sup>a</sup> θεόν, καὶ προσμένει ταῖς δεήσεσιν καὶ ταῖς προσευχαῖς νυκτὸς καὶ ἡμέρας.
<sup>6</sup> Ἡ δὲ σπαταλῶσα, ζῶσα τέθνηκεν.
<sup>7</sup> Καὶ ταῦτα παράγγελλε, ἵνα ἀνεπίληπτοι<sup>b</sup> ὦσιν.
<sup>8</sup> Εἰ δέ τις τῶν ἰδίων καὶ μάλιστα τῶν<sup>c</sup> οἰκείων οὐ προνοεῖ, τὴν πίστιν ἤρνηται, καὶ ἔστιν ἀπίστου χείρων.
<sup>9</sup> Χήρα καταλεγέσθω μὴ ἔλαττον ἐτῶν ἑξήκοντα, γεγονυῖα ἑνὸς ἀνδρὸς γυνή,
<sup>10</sup> ἐν ἔργοις καλοῖς μαρτυρουμένη, εἰ ἐτεκνοτρόφησεν, εἰ ἐξενοδόχησεν, εἰ ἁγίων πόδας ἔνιψεν, εἰ θλιβομένοις ἐπήρκεσεν, εἰ παντὶ ἔργῳ ἀγαθῷ ἐπηκολούθησεν.
<sup>11</sup> Νεωτέρας δὲ χήρας παραιτοῦ· ὅταν γὰρ καταστρηνιάσωσιν τοῦ χριστοῦ, γαμεῖν θέλουσιν,
<sup>12</sup> ἔχουσαι κρίμα, ὅτι τὴν πρώτην πίστιν ἠθέτησαν.
<sup>13</sup> Ἅμα δὲ καὶ ἀργαὶ μανθάνουσιν, περιερχόμεναι τὰς οἰκίας, οὐ μόνον δὲ ἀργαί, ἀλλὰ καὶ φλύαροι καὶ περίεργοι, λαλοῦσαι τὰ μὴ δέοντα.
<sup>14</sup> Βούλομαι οὖν νεωτέρας γαμεῖν, τεκνογονεῖν, οἰκοδεσποτεῖν, μηδεμίαν ἀφορμὴν διδόναι τῷ ἀντικειμένῳ λοιδορίας χάριν.
<sup>15</sup> Ἤδη γάρ τινες ἐξετράπησαν ὀπίσω τοῦ Σατανᾶ.
<sup>16</sup> Εἴ τις πιστὸς<sup>d</sup> ἢ πιστὴ ἔχει χήρας, ἐπαρκείτω αὐταῖς, καὶ μὴ βαρείσθω ἡ ἐκκλησία, ἵνα ταῖς ὄντως χήραις ἐπαρκέσῃ.

<sup>17</sup> Οἱ καλῶς προεστῶτες πρεσβύτεροι διπλῆς τιμῆς ἀξιούσθωσαν, μάλιστα οἱ κοπιῶντες ἐν λόγῳ καὶ διδασκαλίᾳ.
<sup>18</sup> Λέγει γὰρ ἡ γραφή, Βοῦν ἀλοῶντα οὐ φιμώσεις· καί, Ἄξιος ὁ ἐργάτης τοῦ μισθοῦ αὐτοῦ.
<sup>19</sup> Κατὰ πρεσβυτέρου κατηγορίαν μὴ παραδέχου, ἐκτὸς εἰ μὴ ἐπὶ δύο ἢ τριῶν μαρτύρων.
<sup>20</sup> Τοὺς ἁμαρτάνοντας ἐνώπιον πάντων ἔλεγχε, ἵνα καὶ οἱ λοιποὶ φόβον ἔχωσιν.
<sup>21</sup> Διαμαρτύρομαι ἐνώπιον τοῦ θεοῦ καὶ κυρίου<sup>e</sup> Ἰησοῦ χριστοῦ καὶ τῶν ἐκλεκτῶν ἀγγέλων, ἵνα ταῦτα φυλάξῃς χωρὶς προκρίματος, μηδὲν ποιῶν κατὰ πρόσκλησιν.<sup>f</sup> 
<sup>22</sup> Χεῖρας ταχέως μηδενὶ ἐπιτίθει, μηδὲ κοινώνει ἁμαρτίαις ἀλλοτρίαις· σεαυτὸν ἁγνὸν τήρει.
<sup>23</sup> Μηκέτι ὑδροπότει, ἀλλ’<sup>g</sup> οἴνῳ ὀλίγῳ χρῶ, διὰ τὸν στόμαχόν σου<sup>h</sup> καὶ τὰς πυκνάς σου ἀσθενείας.
<sup>24</sup> Τινῶν ἀνθρώπων αἱ ἁμαρτίαι πρόδηλοί εἰσιν, προάγουσαι εἰς κρίσιν· τισὶν δὲ καὶ ἐπακολουθοῦσιν.
<sup>25</sup> Ὡσαύτως καὶ τὰ καλὰ<sup>i</sup> ἔργα πρόδηλά ἐστιν· καὶ τὰ ἄλλως ἔχοντα κρυβῆναι οὐ δύνανται.

> - <sup>a</sup> 5. N τὸν ⇒ -
> - <sup>b</sup> 7. N ἀνεπίληπτοι ⇒ ἀνεπίλημπτοι
> - <sup>c</sup> 8. N τῶν οἰκείων ⇒ οἰκείων
> - <sup>d</sup> 16. N πιστὸς ἢ ⇒ -
> - <sup>e</sup> 21. N κυρίου Ἰησοῦ χριστοῦ ⇒ χριστοῦ Ἰησοῦ
> - <sup>f</sup> 21. N πρόσκλησιν ⇒ πρόσκλισιν
> - <sup>g</sup> 23. N ἀλλ’ ⇒ ἀλλὰ
> - <sup>h</sup> 23. N σου καὶ ⇒ καὶ
> - <sup>i</sup> 25. N καλὰ ἔργα πρόδηλά ἐστιν ⇒ ἔργα τὰ καλὰ πρόδηλα

## Chapter 6

<sup>1</sup> Ὅσοι εἰσὶν ὑπὸ ζυγὸν δοῦλοι, τοὺς ἰδίους δεσπότας πάσης τιμῆς ἀξίους ἡγείσθωσαν, ἵνα μὴ τὸ ὄνομα τοῦ θεοῦ καὶ ἡ διδασκαλία βλασφημῆται.
<sup>2</sup> Οἱ δὲ πιστοὺς ἔχοντες δεσπότας μὴ καταφρονείτωσαν, ὅτι ἀδελφοί εἰσιν· ἀλλὰ μᾶλλον δουλευέτωσαν, ὅτι πιστοί εἰσιν καὶ ἀγαπητοὶ οἱ τῆς εὐεργεσίας ἀντιλαμβανόμενοι. Ταῦτα δίδασκε καὶ παρακάλει.

<sup>3</sup> Εἴ τις ἑτεροδιδασκαλεῖ, καὶ μὴ προσέρχεται ὑγιαίνουσιν λόγοις, τοῖς τοῦ κυρίου ἡμῶν Ἰησοῦ χριστοῦ, καὶ τῇ κατ’ εὐσέβειαν διδασκαλίᾳ,
<sup>4</sup> τετύφωται, μηδὲν ἐπιστάμενος, ἀλλὰ νοσῶν περὶ ζητήσεις καὶ λογομαχίας, ἐξ ὧν γίνεται φθόνος, ἔρις, βλασφημίαι, ὑπόνοιαι πονηραί,
<sup>5</sup> διαπαρατριβαὶ διεφθαρμένων ἀνθρώπων τὸν νοῦν, καὶ ἀπεστερημένων τῆς ἀληθείας, νομιζόντων πορισμὸν εἶναι τὴν εὐσέβειαν. Ἀφίστασο<sup>a</sup> ἀπὸ τῶν τοιούτων.
<sup>6</sup> Ἔστιν δὲ πορισμὸς μέγας ἡ εὐσέβεια μετὰ αὐταρκείας·
<sup>7</sup> οὐδὲν γὰρ εἰσηνέγκαμεν εἰς τὸν κόσμον, δῆλον<sup>b</sup> ὅτι οὐδὲ ἐξενεγκεῖν τι δυνάμεθα·
<sup>8</sup> ἔχοντες δὲ διατροφὰς καὶ σκεπάσματα τούτοις ἀρκεσθησόμεθα.
<sup>9</sup> Οἱ δὲ βουλόμενοι πλουτεῖν ἐμπίπτουσιν εἰς πειρασμὸν καὶ παγίδα καὶ ἐπιθυμίας πολλὰς ἀνοήτους καὶ βλαβεράς, αἵτινες βυθίζουσιν τοὺς ἀνθρώπους εἰς ὄλεθρον καὶ ἀπώλειαν.
<sup>10</sup> Ῥίζα γὰρ πάντων τῶν κακῶν ἐστὶν ἡ φιλαργυρία· ἧς τινὲς ὀρεγόμενοι ἀπεπλανήθησαν ἀπὸ τῆς πίστεως, καὶ ἑαυτοὺς περιέπειραν ὀδύναις πολλαῖς.

<sup>11</sup> Σὺ δέ, ὦ ἄνθρωπε τοῦ<sup>c</sup> θεοῦ, ταῦτα φεῦγε· δίωκε δὲ δικαιοσύνην, εὐσέβειαν, πίστιν, ἀγάπην, ὑπομονήν, πρᾳότητα.<sup>d</sup> 
<sup>12</sup> Ἀγωνίζου τὸν καλὸν ἀγῶνα τῆς πίστεως, ἐπιλαβοῦ τῆς αἰωνίου ζωῆς, εἰς ἣν ἐκλήθης, καὶ ὡμολόγησας τὴν καλὴν ὁμολογίαν ἐνώπιον πολλῶν μαρτύρων.
<sup>13</sup> Παραγγέλλω σοι<sup>e</sup> ἐνώπιον τοῦ θεοῦ τοῦ ζῳοποιοῦντος<sup>f</sup> τὰ πάντα, καὶ χριστοῦ Ἰησοῦ τοῦ μαρτυρήσαντος ἐπὶ Ποντίου Πιλάτου τὴν καλὴν ὁμολογίαν,
<sup>14</sup> τηρῆσαί σε τὴν ἐντολὴν ἄσπιλον, ἀνεπίληπτον,<sup>g</sup> μέχρι τῆς ἐπιφανείας τοῦ κυρίου ἡμῶν Ἰησοῦ χριστοῦ,
<sup>15</sup> ἣν καιροῖς ἰδίοις δείξει ὁ μακάριος καὶ μόνος δυνάστης, ὁ βασιλεὺς τῶν βασιλευόντων, καὶ κύριος τῶν κυριευόντων,
<sup>16</sup> ὁ μόνος ἔχων ἀθανασίαν, φῶς οἰκῶν ἀπρόσιτον, ὃν εἶδεν οὐδεὶς ἀνθρώπων, οὐδὲ ἰδεῖν δύναται· ᾧ τιμὴ καὶ κράτος αἰώνιον. Ἀμήν.

<sup>17</sup> Τοῖς πλουσίοις ἐν τῷ νῦν αἰῶνι παράγγελλε, μὴ ὑψηλοφρονεῖν, μηδὲ ἠλπικέναι ἐπὶ πλούτου ἀδηλότητι, ἀλλ’ ἐν<sup>h</sup> τῷ θεῷ τῷ ζῶντι, τῷ παρέχοντι ἡμῖν πάντα πλουσίως εἰς ἀπόλαυσιν·
<sup>18</sup> ἀγαθοεργεῖν, πλουτεῖν ἐν ἔργοις καλοῖς, εὐμεταδότους εἶναι, κοινωνικούς,
<sup>19</sup> ἀποθησαυρίζοντας ἑαυτοῖς θεμέλιον καλὸν εἰς τὸ μέλλον, ἵνα ἐπιλάβωνται τῆς αἰωνίου<sup>i</sup> ζωῆς.

<sup>20</sup> Ὦ Τιμόθεε, τὴν παραθήκην φύλαξον, ἐκτρεπόμενος τὰς βεβήλους κενοφωνίας καὶ ἀντιθέσεις τῆς ψευδωνύμου γνώσεως·
<sup>21</sup> ἥν τινες ἐπαγγελλόμενοι περὶ τὴν πίστιν ἠστόχησαν. Ἡ χάρις μετὰ<sup>j</sup> σοῦ. Ἀμήν.

> - <sup>a</sup> 5. N Ἀφίστασο ἀπὸ τῶν τοιούτων ⇒ -
> - <sup>b</sup> 7. N δῆλον ⇒ -
> - <sup>c</sup> 11. N τοῦ ⇒ -
> - <sup>d</sup> 11. N πρᾳότητα ⇒ πραϋπαθίαν
> - <sup>e</sup> 13. N σοι ⇒ [ σοι ]
> - <sup>f</sup> 13. N ζῳοποιοῦντος ⇒ ζῳογονοῦντος
> - <sup>g</sup> 14. N ἀνεπίληπτον ⇒ ἀνεπίλημπτον
> - <sup>h</sup> 17. N ἐν τῷ θεῷ τῷ ζῶντι ⇒ ἐπὶ θεῷ
> - <sup>i</sup> 19. N αἰωνίου ⇒ ὄντως
> - <sup>j</sup> 21. N μετὰ σοῦ. Ἀμήν. ⇒ μεθ’ ὑμῶν.
