## Chapter 1

<sup>1</sup> Παῦλος ἀπόστολος Ἰησοῦ<sup>a</sup> χριστοῦ διὰ θελήματος θεοῦ, καὶ Τιμόθεος ὁ ἀδελφός, τῇ ἐκκλησίᾳ τοῦ θεοῦ τῇ οὔσῃ ἐν Κορίνθῳ, σὺν τοῖς ἁγίοις πᾶσιν τοῖς οὖσιν ἐν ὅλῃ τῇ Ἀχαί̈ᾳ·
<sup>2</sup> χάρις ὑμῖν καὶ εἰρήνη ἀπὸ θεοῦ πατρὸς ἡμῶν καὶ κυρίου Ἰησοῦ χριστοῦ.
<sup>3</sup> Εὐλογητὸς ὁ θεὸς καὶ πατὴρ τοῦ κυρίου ἡμῶν Ἰησοῦ χριστοῦ, ὁ πατὴρ τῶν οἰκτιρμῶν καὶ θεὸς πάσης παρακλήσεως,
<sup>4</sup> ὁ παρακαλῶν ἡμᾶς ἐπὶ πάσῃ τῇ θλίψει ἡμῶν, εἰς τὸ δύνασθαι ἡμᾶς παρακαλεῖν τοὺς ἐν πάσῃ θλίψει, διὰ τῆς παρακλήσεως ἧς παρακαλούμεθα αὐτοὶ ὑπὸ τοῦ θεοῦ.
<sup>5</sup> Ὅτι καθὼς περισσεύει τὰ παθήματα τοῦ χριστοῦ εἰς ἡμᾶς, οὕτως διὰ τοῦ χριστοῦ περισσεύει καὶ ἡ παράκλησις ἡμῶν.
<sup>6</sup> Εἴτε δὲ θλιβόμεθα, ὑπὲρ τῆς ὑμῶν παρακλήσεως καὶ σωτηρίας, τῆς<sup>b</sup> ἐνεργουμένης ἐν ὑπομονῇ τῶν αὐτῶν παθημάτων ὧν καὶ ἡμεῖς πάσχομεν· καὶ ἡ ἐλπὶς ἡμῶν βεβαία ὑπὲρ ὑμῶν· εἴτε<sup>c</sup> παρακαλούμεθα, ὑπὲρ τῆς ὑμῶν παρακλήσεως καὶ σωτηρίας·
<sup>7</sup> εἰδότες ὅτι ὥσπερ<sup>d</sup> κοινωνοί ἐστε τῶν παθημάτων, οὕτως καὶ τῆς παρακλήσεως.
<sup>8</sup> Οὐ γὰρ θέλομεν ὑμᾶς ἀγνοεῖν, ἀδελφοί, ὑπὲρ τῆς θλίψεως ἡμῶν τῆς γενομένης ἡμῖν<sup>e</sup> ἐν τῇ Ἀσίᾳ, ὅτι καθ’ ὑπερβολὴν ἐβαρήθημεν<sup>f</sup> ὑπὲρ δύναμιν, ὥστε ἐξαπορηθῆναι ἡμᾶς καὶ τοῦ ζῇν.
<sup>9</sup> Ἀλλὰ αὐτοὶ ἐν ἑαυτοῖς τὸ ἀπόκριμα τοῦ θανάτου ἐσχήκαμεν, ἵνα μὴ πεποιθότες ὦμεν ἐφ’ ἑαυτοῖς ἀλλ’ ἐπὶ τῷ θεῷ τῷ ἐγείροντι τοὺς νεκρούς·
<sup>10</sup> ὃς ἐκ τηλικούτου θανάτου ἐρρύσατο ἡμᾶς καὶ ῥύεται,<sup>g</sup> εἰς ὃν ἠλπίκαμεν ὅτι<sup>h</sup> καὶ ἔτι ῥύσεται,
<sup>11</sup> συνυπουργούντων καὶ ὑμῶν ὑπὲρ ἡμῶν τῇ δεήσει, ἵνα ἐκ πολλῶν προσώπων τὸ εἰς ἡμᾶς χάρισμα διὰ πολλῶν εὐχαριστηθῇ ὑπὲρ ὑμῶν.<sup>i</sup> 

<sup>12</sup> Ἡ γὰρ καύχησις ἡμῶν αὕτη ἐστίν, τὸ μαρτύριον τῆς συνειδήσεως ἡμῶν, ὅτι ἐν ἁπλότητι καὶ εἰλικρινείᾳ θεοῦ,<sup>j</sup> οὐκ ἐν σοφίᾳ σαρκικῇ ἀλλ’ ἐν χάριτι θεοῦ, ἀνεστράφημεν ἐν τῷ κόσμῳ, περισσοτέρως δὲ πρὸς ὑμᾶς.
<sup>13</sup> Οὐ γὰρ ἄλλα γράφομεν ὑμῖν, ἀλλ’ ἢ ἃ ἀναγινώσκετε ἢ καὶ ἐπιγινώσκετε, ἐλπίζω δὲ ὅτι καὶ<sup>k</sup> ἕως τέλους ἐπιγνώσεσθε·
<sup>14</sup> καθὼς καὶ ἐπέγνωτε ἡμᾶς ἀπὸ μέρους, ὅτι καύχημα ὑμῶν ἐσμέν, καθάπερ καὶ ὑμεῖς ἡμῶν, ἐν τῇ ἡμέρᾳ τοῦ κυρίου Ἰησοῦ.<sup>l</sup> 

<sup>15</sup> Καὶ ταύτῃ τῇ πεποιθήσει ἐβουλόμην ἐλθεῖν<sup>m</sup> πρὸς ὑμᾶς τὸ πρότερον, ἵνα δευτέραν χάριν ἔχητε·<sup>n</sup> 
<sup>16</sup> καὶ δι’ ὑμῶν διελθεῖν εἰς Μακεδονίαν, καὶ πάλιν ἀπὸ Μακεδονίας ἐλθεῖν πρὸς ὑμᾶς, καὶ ὑφ’ ὑμῶν προπεμφθῆναι εἰς τὴν Ἰουδαίαν.
<sup>17</sup> Τοῦτο οὖν βουλευόμενος,<sup>o</sup> μήτι ἄρα τῇ ἐλαφρίᾳ ἐχρησάμην; Ἢ ἃ βουλεύομαι, κατὰ σάρκα βουλεύομαι, ἵνα ᾖ παρ’ ἐμοὶ τὸ Ναί, ναὶ καὶ τὸ Οὔ, οὔ;
<sup>18</sup> Πιστὸς δὲ ὁ θεός, ὅτι ὁ λόγος ἡμῶν ὁ πρὸς ὑμᾶς οὐκ ἐγένετο<sup>p</sup> Ναὶ καὶ οὔ.
<sup>19</sup> Ὁ γὰρ<sup>q</sup> τοῦ θεοῦ υἱὸς Ἰησοῦς χριστὸς ὁ ἐν ὑμῖν δι’ ἡμῶν κηρυχθείς, δι’ ἐμοῦ καὶ Σιλουανοῦ καὶ Τιμοθέου, οὐκ ἐγένετο Ναὶ καὶ Οὔ, ἀλλὰ Ναὶ ἐν αὐτῷ γέγονεν.
<sup>20</sup> Ὅσαι γὰρ ἐπαγγελίαι θεοῦ, ἐν αὐτῷ τὸ Ναί, καὶ<sup>r</sup> ἐν αὐτῷ τὸ Ἀμήν, τῷ θεῷ πρὸς δόξαν δι’ ἡμῶν.
<sup>21</sup> Ὁ δὲ βεβαιῶν ἡμᾶς σὺν ὑμῖν εἰς χριστόν, καὶ χρίσας ἡμᾶς, θεός·
<sup>22</sup> ὁ καὶ σφραγισάμενος ἡμᾶς, καὶ δοὺς τὸν ἀρραβῶνα τοῦ πνεύματος ἐν ταῖς καρδίαις ἡμῶν.

<sup>23</sup> Ἐγὼ δὲ μάρτυρα τὸν θεὸν ἐπικαλοῦμαι ἐπὶ τὴν ἐμὴν ψυχήν, ὅτι φειδόμενος ὑμῶν οὐκέτι ἦλθον εἰς Κόρινθον.
<sup>24</sup> Οὐχ ὅτι κυριεύομεν ὑμῶν τῆς πίστεως, ἀλλὰ συνεργοί ἐσμεν τῆς χαρᾶς ὑμῶν· τῇ γὰρ πίστει ἑστήκατε.

> - <sup>a</sup> 1. N Ἰησοῦ χριστοῦ ⇒ χριστοῦ Ἰησοῦ
> - <sup>b</sup> 6. N τῆς ἐνεργουμένης ἐν ὑπομονῇ τῶν αὐτῶν ⇒ εἴτε παρακαλούμεθα ὑπὲρ τῆς ὑμῶν παρακλήσεως τῆς ἐνεργουμένης ἐν ὑπομονῇ τῶν αὐτῶν
> - <sup>c</sup> 6. N εἴτε παρακαλούμεθα ὑπὲρ τῆς ὑμῶν παρακλήσεως καὶ σωτηρίας ⇒ -
> - <sup>d</sup> 7. N ὥσπερ ⇒ ὡς
> - <sup>e</sup> 8. N ἡμῖν ⇒ -
> - <sup>f</sup> 8. N ἐβαρήθημεν ὑπὲρ δύναμιν ⇒ ὑπὲρ δύναμιν ἐβαρήθημεν
> - <sup>g</sup> 10. N ῥύεται ⇒ ῥύσεται
> - <sup>h</sup> 10. N ὅτι ⇒ [ ὅτι ]
> - <sup>i</sup> 11. N ὑπὲρ ὑμῶν ⇒ ὑπὲρ ἡμῶν
> - <sup>j</sup> 12. N θεοῦ οὐκ ⇒ τοῦ θεοῦ [ καὶ ] οὐκ
> - <sup>k</sup> 13. N καὶ ἕως ⇒ ἕως
> - <sup>l</sup> 14. N Ἰησοῦ ⇒ [ ἡμῶν ] Ἰησοῦ
> - <sup>m</sup> 15. N ἐλθεῖν πρὸς ὑμᾶς τὸ πρότερον ⇒ πρότερον πρὸς ὑμᾶς ἐλθεῖν
> - <sup>n</sup> 15. N ἔχητε ⇒ σχῆτε
> - <sup>o</sup> 17. N βουλευόμενος ⇒ βουλόμενος
> - <sup>p</sup> 18. N ἐγένετο ⇒ ἔστιν
> - <sup>q</sup> 19. N γὰρ τοῦ θεοῦ ⇒ τοῦ θεοῦ γὰρ
> - <sup>r</sup> 20. N καὶ ἐν αὐτῷ ⇒ διὸ καὶ δι’ αὐτοῦ

## Chapter 2

<sup>1</sup> Ἔκρινα δὲ<sup>a</sup> ἐμαυτῷ τοῦτο, τὸ μὴ πάλιν ἐν λύπῃ πρὸς ὑμᾶς ἐλθεῖν.
<sup>2</sup> Εἰ γὰρ ἐγὼ λυπῶ ὑμᾶς, καὶ τίς ἐστιν<sup>b</sup> ὁ εὐφραίνων με, εἰ μὴ ὁ λυπούμενος ἐξ ἐμοῦ;
<sup>3</sup> Καὶ ἔγραψα ὑμῖν<sup>c</sup> τοῦτο αὐτό, ἵνα μὴ ἐλθὼν λύπην ἔχω<sup>d</sup> ἀφ’ ὧν ἔδει με χαίρειν, πεποιθὼς ἐπὶ πάντας ὑμᾶς, ὅτι ἡ ἐμὴ χαρὰ πάντων ὑμῶν ἐστίν.
<sup>4</sup> Ἐκ γὰρ πολλῆς θλίψεως καὶ συνοχῆς καρδίας ἔγραψα ὑμῖν διὰ πολλῶν δακρύων, οὐχ ἵνα λυπηθῆτε, ἀλλὰ τὴν ἀγάπην ἵνα γνῶτε ἣν ἔχω περισσοτέρως εἰς ὑμᾶς.

<sup>5</sup> Εἰ δέ τις λελύπηκεν, οὐκ ἐμὲ λελύπηκεν, ἀλλὰ ἀπὸ μέρους ἵνα μὴ ἐπιβαρῶ πάντας ὑμᾶς.
<sup>6</sup> Ἱκανὸν τῷ τοιούτῳ ἡ ἐπιτιμία αὕτη ἡ ὑπὸ τῶν πλειόνων·
<sup>7</sup> ὥστε τοὐναντίον μᾶλλον ὑμᾶς χαρίσασθαι καὶ παρακαλέσαι, μήπως<sup>e</sup> τῇ περισσοτέρᾳ λύπῃ καταποθῇ ὁ τοιοῦτος.
<sup>8</sup> Διὸ παρακαλῶ ὑμᾶς κυρῶσαι εἰς αὐτὸν ἀγάπην.
<sup>9</sup> Εἰς τοῦτο γὰρ καὶ ἔγραψα, ἵνα γνῶ τὴν δοκιμὴν ὑμῶν, εἰ εἰς πάντα ὑπήκοοί ἐστε.
<sup>10</sup> ᾯ δέ τι χαρίζεσθε, καὶ<sup>f</sup> ἐγώ· καὶ γὰρ ἐγὼ εἴ<sup>g</sup> τι κεχάρισμαι, ᾧ<sup>h</sup> κεχάρισμαι, δι’ ὑμᾶς ἐν προσώπῳ χριστοῦ,
<sup>11</sup> ἵνα μὴ πλεονεκτηθῶμεν ὑπὸ τοῦ Σατανᾶ· οὐ γὰρ αὐτοῦ τὰ νοήματα ἀγνοοῦμεν.

<sup>12</sup> Ἐλθὼν δὲ εἰς τὴν Τρῳάδα εἰς τὸ εὐαγγέλιον τοῦ χριστοῦ, καὶ θύρας μοι ἀνεῳγμένης ἐν κυρίῳ,
<sup>13</sup> οὐκ ἔσχηκα ἄνεσιν τῷ πνεύματί μου, τῷ μὴ εὑρεῖν με Τίτον τὸν ἀδελφόν μου· ἀλλὰ ἀποταξάμενος αὐτοῖς ἐξῆλθον εἰς Μακεδονίαν.
<sup>14</sup> Τῷ δὲ θεῷ χάρις τῷ πάντοτε θριαμβεύοντι ἡμᾶς ἐν τῷ χριστῷ, καὶ τὴν ὀσμὴν τῆς γνώσεως αὐτοῦ φανεροῦντι δι’ ἡμῶν ἐν παντὶ τόπῳ.
<sup>15</sup> Ὅτι χριστοῦ εὐωδία ἐσμὲν τῷ θεῷ ἐν τοῖς σῳζομένοις καὶ ἐν τοῖς ἀπολλυμένοις·
<sup>16</sup> οἷς μὲν ὀσμὴ θανάτου<sup>i</sup> εἰς θάνατον, οἷς δὲ ὀσμὴ ζωῆς<sup>j</sup> εἰς ζωήν. Καὶ πρὸς ταῦτα τίς ἱκανός;
<sup>17</sup> Οὐ γάρ ἐσμεν ὡς οἱ λοιποί,<sup>k</sup> καπηλεύοντες τὸν λόγον τοῦ θεοῦ· ἀλλ’ ὡς ἐξ εἰλικρινείας, ἀλλ’ ὡς ἐκ θεοῦ, κατενώπιον<sup>l</sup> τοῦ θεοῦ, ἐν χριστῷ λαλοῦμεν.

> - <sup>a</sup> 1. N δὲ ⇒ γὰρ
> - <sup>b</sup> 2. N ἐστιν ⇒ -
> - <sup>c</sup> 3. N ὑμῖν ⇒ -
> - <sup>d</sup> 3. N ἔχω ⇒ σχῶ
> - <sup>e</sup> 7. N μήπως ⇒ μή πως
> - <sup>f</sup> 10. N καὶ ἐγώ ⇒ κἀγώ
> - <sup>g</sup> 10. N εἴ τι ⇒ ὃ
> - <sup>h</sup> 10. N ᾧ κεχάρισμαι ⇒ εἴ τι κεχάρισμαι
> - <sup>i</sup> 16. N θανάτου ⇒ ἐκ θανάτου
> - <sup>j</sup> 16. N ζωῆς ⇒ ἐκ ζωῆς
> - <sup>k</sup> 17. B λοιποί ⇒ πολλοί
> - <sup>l</sup> 17. N λοιποί ⇒ πολλοί

## Chapter 3

<sup>1</sup> Ἀρχόμεθα πάλιν ἑαυτοὺς συνιστάνειν; Εἰ<sup>a</sup> μὴ χρῄζομεν, ὥς τινες, συστατικῶν ἐπιστολῶν πρὸς ὑμᾶς, ἢ ἐξ ὑμῶν συστατικῶν;<sup>b</sup> 
<sup>2</sup> Ἡ ἐπιστολὴ ἡμῶν ὑμεῖς ἐστέ, ἐγγεγραμμένη ἐν ταῖς καρδίαις ἡμῶν, γινωσκομένη καὶ ἀναγινωσκομένη ὑπὸ πάντων ἀνθρώπων·
<sup>3</sup> φανερούμενοι ὅτι ἐστὲ ἐπιστολὴ χριστοῦ διακονηθεῖσα ὑφ’ ἡμῶν, ἐγγεγραμμένη οὐ μέλανι, ἀλλὰ πνεύματι θεοῦ ζῶντος, οὐκ ἐν πλαξὶν λιθίναις, ἀλλ’ ἐν πλαξὶν καρδίαις σαρκίναις.
<sup>4</sup> Πεποίθησιν δὲ τοιαύτην ἔχομεν διὰ τοῦ χριστοῦ πρὸς τὸν θεόν·
<sup>5</sup> οὐχ ὅτι ἱκανοί<sup>c</sup> ἐσμεν ἀφ’ ἑαυτῶν λογίσασθαί τι ὡς ἐξ ἑαυτῶν, ἀλλ’ ἡ ἱκανότης ἡμῶν ἐκ τοῦ θεοῦ·
<sup>6</sup> ὃς καὶ ἱκάνωσεν ἡμᾶς διακόνους καινῆς διαθήκης, οὐ γράμματος, ἀλλὰ πνεύματος· τὸ γὰρ γράμμα ἀποκτένει,<sup>d</sup> τὸ δὲ πνεῦμα ζῳοποιεῖ.
<sup>7</sup> Εἰ δὲ ἡ διακονία τοῦ θανάτου ἐν γράμμασιν, ἐντετυπωμένη ἐν<sup>e</sup> λίθοις, ἐγενήθη ἐν δόξῃ, ὥστε μὴ δύνασθαι ἀτενίσαι τοὺς υἱοὺς Ἰσραὴλ εἰς τὸ πρόσωπον Μωϋσέως διὰ τὴν δόξαν τοῦ προσώπου αὐτοῦ, τὴν καταργουμένην,
<sup>8</sup> πῶς οὐχὶ μᾶλλον ἡ διακονία τοῦ πνεύματος ἔσται ἐν δόξῃ;
<sup>9</sup> Εἰ γὰρ ἡ<sup>f</sup> διακονία τῆς κατακρίσεως δόξα, πολλῷ μᾶλλον περισσεύει ἡ διακονία τῆς δικαιοσύνης ἐν<sup>g</sup> δόξῃ.
<sup>10</sup> Καὶ γὰρ οὐ δεδόξασται τὸ δεδοξασμένον ἐν τούτῳ τῷ μέρει, ἕνεκεν<sup>h</sup> τῆς ὑπερβαλλούσης δόξης.
<sup>11</sup> Εἰ γὰρ τὸ καταργούμενον, διὰ δόξης, πολλῷ μᾶλλον τὸ μένον, ἐν δόξῃ.

<sup>12</sup> Ἔχοντες οὖν τοιαύτην ἐλπίδα, πολλῇ παρρησίᾳ χρώμεθα·
<sup>13</sup> καὶ οὐ καθάπερ Μωϋσῆς ἐτίθει κάλυμμα ἐπὶ τὸ πρόσωπον ἑαυτοῦ,<sup>i</sup> πρὸς τὸ μὴ ἀτενίσαι τοὺς υἱοὺς Ἰσραὴλ εἰς τὸ τέλος τοῦ καταργουμένου·
<sup>14</sup> ἀλλ’<sup>j</sup> ἐπωρώθη τὰ νοήματα αὐτῶν· ἄχρι γὰρ τῆς σήμερον τὸ<sup>k</sup> αὐτὸ κάλυμμα ἐπὶ τῇ ἀναγνώσει τῆς παλαιᾶς διαθήκης μένει μὴ ἀνακαλυπτόμενον, ὅ<sup>l</sup> τι ἐν χριστῷ καταργεῖται.
<sup>15</sup> Ἀλλ’ ἕως σήμερον, ἡνίκα ἀναγινώσκεται<sup>m</sup> Μωϋσῆς, κάλυμμα ἐπὶ τὴν καρδίαν αὐτῶν κεῖται.
<sup>16</sup> Ἡνίκα δ’<sup>n</sup> ἂν ἐπιστρέψῃ πρὸς κύριον, περιαιρεῖται τὸ κάλυμμα.
<sup>17</sup> Ὁ δὲ κύριος τὸ πνεῦμά ἐστιν· οὗ δὲ τὸ πνεῦμα κυρίου, ἐκεῖ<sup>o</sup> ἐλευθερία.
<sup>18</sup> Ἡμεῖς δὲ πάντες, ἀνακεκαλυμμένῳ προσώπῳ τὴν δόξαν κυρίου κατοπτριζόμενοι, τὴν αὐτὴν εἰκόνα μεταμορφούμεθα ἀπὸ δόξης εἰς δόξαν, καθάπερ ἀπὸ κυρίου πνεύματος.

> - <sup>a</sup> 1. N Εἰ ⇒ Ἢ
> - <sup>b</sup> 1. N ὑμῶν συστατικῶν ⇒ ὑμῶν
> - <sup>c</sup> 5. N ἱκανοί ἐσμεν ἀφ’ ἑαυτῶν ⇒ ἀφ’ ἑαυτῶν ἱκανοί ἐσμεν
> - <sup>d</sup> 6. N ἀποκτένει ⇒ ἀποκτέννει
> - <sup>e</sup> 7. N ἐν λίθοις ⇒ λίθοις
> - <sup>f</sup> 9. N γὰρ ἡ διακονία ⇒ γὰρ τῇ διακονίᾳ
> - <sup>g</sup> 9. N ἐν ⇒ -
> - <sup>h</sup> 10. N ἕνεκεν ⇒ εἵνεκεν
> - <sup>i</sup> 13. N ἑαυτοῦ ⇒ αὐτοῦ
> - <sup>j</sup> 14. N ἀλλ’ ⇒ ἀλλὰ
> - <sup>k</sup> 14. N τὸ ⇒ ἡμέρας τὸ
> - <sup>l</sup> 14. N ὅ τι ⇒ ὅτι
> - <sup>m</sup> 15. N ἀναγινώσκεται ⇒ ἂν ἀναγινώσκηται
> - <sup>n</sup> 16. N δ’ ἂν ⇒ δὲ ἐὰν
> - <sup>o</sup> 17. N ἐκεῖ ⇒ -

## Chapter 4

<sup>1</sup> Διὰ τοῦτο ἔχοντες τὴν διακονίαν ταύτην, καθὼς ἠλεήθημεν, οὐκ ἐκκακοῦμεν·<sup>a</sup> 
<sup>2</sup> ἀλλὰ ἀπειπάμεθα τὰ κρυπτὰ τῆς αἰσχύνης, μὴ περιπατοῦντες ἐν πανουργίᾳ μηδὲ δολοῦντες τὸν λόγον τοῦ θεοῦ, ἀλλὰ τῇ φανερώσει τῆς ἀληθείας συνιστῶντες<sup>b</sup> ἑαυτοὺς πρὸς πᾶσαν συνείδησιν ἀνθρώπων ἐνώπιον τοῦ θεοῦ.
<sup>3</sup> Εἰ δὲ καὶ ἔστιν κεκαλυμμένον τὸ εὐαγγέλιον ἡμῶν, ἐν τοῖς ἀπολλυμένοις ἐστὶν κεκαλυμμένον·
<sup>4</sup> ἐν οἷς ὁ θεὸς τοῦ αἰῶνος τούτου ἐτύφλωσεν τὰ νοήματα τῶν ἀπίστων, εἰς τὸ μὴ αὐγάσαι αὐτοῖς<sup>c</sup> τὸν φωτισμὸν τοῦ εὐαγγελίου τῆς δόξης τοῦ χριστοῦ, ὅς ἐστιν εἰκὼν τοῦ θεοῦ.
<sup>5</sup> Οὐ γὰρ ἑαυτοὺς κηρύσσομεν, ἀλλὰ χριστὸν<sup>d</sup> Ἰησοῦν κύριον· ἑαυτοὺς δὲ δούλους ὑμῶν διὰ Ἰησοῦν.
<sup>6</sup> Ὅτι ὁ θεὸς ὁ εἰπὼν ἐκ σκότους φῶς λάμψαι,<sup>e</sup> ὃς ἔλαμψεν ἐν ταῖς καρδίαις ἡμῶν πρὸς φωτισμὸν τῆς γνώσεως τῆς δόξης τοῦ θεοῦ ἐν προσώπῳ Ἰησοῦ<sup>f</sup> χριστοῦ.

<sup>7</sup> Ἔχομεν δὲ τὸν θησαυρὸν τοῦτον ἐν ὀστρακίνοις σκεύεσιν, ἵνα ἡ ὑπερβολὴ τῆς δυνάμεως ᾖ τοῦ θεοῦ, καὶ μὴ ἐξ ἡμῶν·
<sup>8</sup> ἐν παντὶ θλιβόμενοι, ἀλλ’ οὐ στενοχωρούμενοι· ἀπορούμενοι, ἀλλ’ οὐκ ἐξαπορούμενοι·
<sup>9</sup> διωκόμενοι, ἀλλ’ οὐκ ἐγκαταλειπόμενοι· καταβαλλόμενοι, ἀλλ’ οὐκ ἀπολλύμενοι·
<sup>10</sup> πάντοτε τὴν νέκρωσιν τοῦ κυρίου<sup>g</sup> Ἰησοῦ ἐν τῷ σώματι περιφέροντες, ἵνα καὶ ἡ ζωὴ τοῦ Ἰησοῦ ἐν τῷ σώματι ἡμῶν φανερωθῇ.
<sup>11</sup> Ἀεὶ γὰρ ἡμεῖς οἱ ζῶντες εἰς θάνατον παραδιδόμεθα διὰ Ἰησοῦν, ἵνα καὶ ἡ ζωὴ τοῦ Ἰησοῦ φανερωθῇ ἐν τῇ θνητῇ σαρκὶ ἡμῶν.
<sup>12</sup> Ὥστε ὁ μὲν<sup>h</sup> θάνατος ἐν ἡμῖν ἐνεργεῖται, ἡ δὲ ζωὴ ἐν ὑμῖν.
<sup>13</sup> Ἔχοντες δὲ τὸ αὐτὸ πνεῦμα τῆς πίστεως, κατὰ τὸ γεγραμμένον, Ἐπίστευσα, διὸ ἐλάλησα, καὶ ἡμεῖς πιστεύομεν, διὸ καὶ λαλοῦμεν·
<sup>14</sup> εἰδότες ὅτι ὁ ἐγείρας τὸν κύριον Ἰησοῦν καὶ ἡμᾶς διὰ<sup>i</sup> Ἰησοῦ ἐγερεῖ, καὶ παραστήσει σὺν ὑμῖν.
<sup>15</sup> Τὰ γὰρ πάντα δι’ ὑμᾶς, ἵνα ἡ χάρις πλεονάσασα διὰ τῶν πλειόνων τὴν εὐχαριστίαν περισσεύσῃ εἰς τὴν δόξαν τοῦ θεοῦ.

<sup>16</sup> Διὸ οὐκ ἐκκακοῦμεν,<sup>j</sup> ἀλλ’ εἰ καὶ ὁ ἔξω ἡμῶν ἄνθρωπος διαφθείρεται, ἀλλ’ ὁ ἔσωθεν<sup>k</sup> ἀνακαινοῦται ἡμέρᾳ καὶ ἡμέρᾳ.
<sup>17</sup> Τὸ γὰρ παραυτίκα ἐλαφρὸν τῆς θλίψεως ἡμῶν καθ’ ὑπερβολὴν εἰς ὑπερβολὴν αἰώνιον βάρος δόξης κατεργάζεται ἡμῖν,
<sup>18</sup> μὴ σκοπούντων ἡμῶν τὰ βλεπόμενα, ἀλλὰ τὰ μὴ βλεπόμενα· τὰ γὰρ βλεπόμενα πρόσκαιρα· τὰ δὲ μὴ βλεπόμενα αἰώνια.

> - <sup>a</sup> 1. N ἐκκακοῦμεν ⇒ ἐγκακοῦμεν
> - <sup>b</sup> 2. N συνιστῶντες ⇒ συνιστάνοντες
> - <sup>c</sup> 4. N αὐτοῖς ⇒ -
> - <sup>d</sup> 5. N χριστὸν Ἰησοῦν ⇒ Ἰησοῦν χριστὸν
> - <sup>e</sup> 6. N λάμψαι ⇒ λάμψει
> - <sup>f</sup> 6. N Ἰησοῦ ⇒ [ Ἰησοῦ ]
> - <sup>g</sup> 10. N κυρίου ⇒ -
> - <sup>h</sup> 12. N μὲν ⇒ -
> - <sup>i</sup> 14. N διὰ ⇒ σὺν
> - <sup>j</sup> 16. N ἐκκακοῦμεν ⇒ ἐγκακοῦμεν
> - <sup>k</sup> 16. N ἔσωθεν ⇒ ἔσω ἡμῶν

## Chapter 5

<sup>1</sup> Οἴδαμεν γὰρ ὅτι ἐὰν ἡ ἐπίγειος ἡμῶν οἰκία τοῦ σκήνους καταλυθῇ, οἰκοδομὴν ἐκ θεοῦ ἔχομεν, οἰκίαν ἀχειροποίητον, αἰώνιον ἐν τοῖς οὐρανοῖς.
<sup>2</sup> Καὶ γὰρ ἐν τούτῳ στενάζομεν, τὸ οἰκητήριον ἡμῶν τὸ ἐξ οὐρανοῦ ἐπενδύσασθαι ἐπιποθοῦντες·
<sup>3</sup> εἴγε<sup>a</sup> καὶ ἐνδυσάμενοι οὐ γυμνοὶ εὑρεθησόμεθα.
<sup>4</sup> Καὶ γὰρ οἱ ὄντες ἐν τῷ σκήνει στενάζομεν βαρούμενοι· ἐφ’ ᾧ οὐ θέλομεν ἐκδύσασθαι, ἀλλ’ ἐπενδύσασθαι, ἵνα καταποθῇ τὸ θνητὸν ὑπὸ τῆς ζωῆς.
<sup>5</sup> Ὁ δὲ κατεργασάμενος ἡμᾶς εἰς αὐτὸ τοῦτο θεός, ὁ καὶ<sup>b</sup> δοὺς ἡμῖν τὸν ἀρραβῶνα τοῦ πνεύματος.
<sup>6</sup> Θαρροῦντες οὖν πάντοτε, καὶ εἰδότες ὅτι ἐνδημοῦντες ἐν τῷ σώματι ἐκδημοῦμεν ἀπὸ τοῦ κυρίου
<sup>7</sup> διὰ πίστεως γὰρ περιπατοῦμεν, οὐ διὰ εἴδους
<sup>8</sup> θαρροῦμεν δέ, καὶ εὐδοκοῦμεν μᾶλλον ἐκδημῆσαι ἐκ τοῦ σώματος, καὶ ἐνδημῆσαι πρὸς τὸν κύριον.
<sup>9</sup> Διὸ καὶ φιλοτιμούμεθα, εἴτε ἐνδημοῦντες, εἴτε ἐκδημοῦντες, εὐάρεστοι αὐτῷ εἶναι.
<sup>10</sup> Τοὺς γὰρ πάντας ἡμᾶς φανερωθῆναι δεῖ ἔμπροσθεν τοῦ βήματος τοῦ χριστοῦ, ἵνα κομίσηται ἕκαστος τὰ διὰ τοῦ σώματος, πρὸς ἃ ἔπραξεν, εἴτε ἀγαθόν, εἴτε κακόν.<sup>c</sup> 

<sup>11</sup> Εἰδότες οὖν τὸν φόβον τοῦ κυρίου ἀνθρώπους πείθομεν, θεῷ δὲ πεφανερώμεθα· ἐλπίζω δὲ καὶ ἐν ταῖς συνειδήσεσιν ὑμῶν πεφανερῶσθαι.
<sup>12</sup> Οὐ γὰρ<sup>d</sup> πάλιν ἑαυτοὺς συνιστάνομεν ὑμῖν, ἀλλὰ ἀφορμὴν διδόντες ὑμῖν καυχήματος ὑπὲρ ἡμῶν, ἵνα ἔχητε πρὸς τοὺς ἐν προσώπῳ καυχωμένους καὶ οὐ<sup>e</sup> καρδίᾳ.
<sup>13</sup> Εἴτε γὰρ ἐξέστημεν, θεῷ· εἴτε σωφρονοῦμεν, ὑμῖν.
<sup>14</sup> Ἡ γὰρ ἀγάπη τοῦ χριστοῦ συνέχει ἡμᾶς, κρίναντας τοῦτο, ὅτι<sup>f</sup> εἰ<sup>g</sup> εἷς ὑπὲρ πάντων ἀπέθανεν, ἄρα οἱ πάντες ἀπέθανον·
<sup>15</sup> καὶ ὑπὲρ πάντων ἀπέθανεν ἵνα οἱ ζῶντες μηκέτι ἑαυτοῖς ζῶσιν, ἀλλὰ τῷ ὑπὲρ αὐτῶν ἀποθανόντι καὶ ἐγερθέντι.
<sup>16</sup> Ὥστε ἡμεῖς ἀπὸ τοῦ νῦν οὐδένα οἴδαμεν κατὰ σάρκα· εἰ δὲ<sup>h</sup> καὶ ἐγνώκαμεν κατὰ σάρκα χριστόν, ἀλλὰ νῦν οὐκέτι γινώσκομεν.
<sup>17</sup> Ὥστε εἴ τις ἐν χριστῷ, καινὴ κτίσις· τὰ ἀρχαῖα παρῆλθεν, ἰδού, γέγονεν καινὰ<sup>i</sup> τὰ<sup>j</sup> πάντα.
<sup>18</sup> Τὰ δὲ πάντα ἐκ τοῦ θεοῦ, τοῦ καταλλάξαντος ἡμᾶς ἑαυτῷ διὰ Ἰησοῦ<sup>k</sup> χριστοῦ, καὶ δόντος ἡμῖν τὴν διακονίαν τῆς καταλλαγῆς·
<sup>19</sup> ὡς ὅτι θεὸς ἦν ἐν χριστῷ κόσμον καταλλάσσων ἑαυτῷ, μὴ λογιζόμενος αὐτοῖς τὰ παραπτώματα αὐτῶν, καὶ θέμενος ἐν ἡμῖν τὸν λόγον τῆς καταλλαγῆς.

<sup>20</sup> Ὑπὲρ χριστοῦ οὖν πρεσβεύομεν, ὡς τοῦ θεοῦ παρακαλοῦντος δι’ ἡμῶν· δεόμεθα ὑπὲρ χριστοῦ, καταλλάγητε τῷ θεῷ.
<sup>21</sup> Τὸν γὰρ<sup>l</sup> μὴ γνόντα ἁμαρτίαν, ὑπὲρ ἡμῶν ἁμαρτίαν ἐποίησεν, ἵνα ἡμεῖς γενώμεθα δικαιοσύνη θεοῦ ἐν αὐτῷ.

> - <sup>a</sup> 3. N εἴγε καὶ ἐνδυσάμενοι ⇒ εἴ γε καὶ ἐκδυσάμενοι
> - <sup>b</sup> 5. N καὶ ⇒ -
> - <sup>c</sup> 10. N κακόν ⇒ φαῦλον
> - <sup>d</sup> 12. N γὰρ ⇒ -
> - <sup>e</sup> 12. N οὐ καρδίᾳ ⇒ μὴ ἐν καρδίᾳ
> - <sup>f</sup> 14. B εἰ ⇒ -
> - <sup>g</sup> 14. N εἰ ⇒ -
> - <sup>h</sup> 16. N δὲ ⇒ -
> - <sup>i</sup> 17. B καινὰ τὰ πάντα ⇒ τὰ πάντα καινά
> - <sup>j</sup> 17. N τὰ πάντα ⇒ -
> - <sup>k</sup> 18. N Ἰησοῦ ⇒ -
> - <sup>l</sup> 21. N γὰρ ⇒ -

## Chapter 6

<sup>1</sup> Συνεργοῦντες δὲ καὶ παρακαλοῦμεν μὴ εἰς κενὸν τὴν χάριν τοῦ θεοῦ δέξασθαι ὑμᾶς
<sup>2</sup> λέγει γάρ, Καιρῷ δεκτῷ ἐπήκουσά σου, καὶ ἐν ἡμέρᾳ σωτηρίας ἐβοήθησά σοι· ἰδού, νῦν καιρὸς εὐπρόσδεκτος, ἰδού, νῦν ἡμέρα σωτηρίας
<sup>3</sup> μηδεμίαν ἐν μηδενὶ διδόντες προσκοπήν, ἵνα μὴ μωμηθῇ ἡ διακονία·
<sup>4</sup> ἀλλ’ ἐν παντὶ συνιστῶντες<sup>a</sup> ἑαυτοὺς ὡς θεοῦ διάκονοι, ἐν ὑπομονῇ πολλῇ, ἐν θλίψεσιν, ἐν ἀνάγκαις, ἐν στενοχωρίαις,
<sup>5</sup> ἐν πληγαῖς, ἐν φυλακαῖς, ἐν ἀκαταστασίαις, ἐν κόποις, ἐν ἀγρυπνίαις, ἐν νηστείαις,
<sup>6</sup> ἐν ἁγνότητι, ἐν γνώσει, ἐν μακροθυμίᾳ, ἐν χρηστότητι, ἐν πνεύματι ἁγίῳ, ἐν ἀγάπῃ ἀνυποκρίτῳ,
<sup>7</sup> ἐν λόγῳ ἀληθείας, ἐν δυνάμει θεοῦ, διὰ τῶν ὅπλων τῆς δικαιοσύνης τῶν δεξιῶν καὶ ἀριστερῶν,
<sup>8</sup> διὰ δόξης καὶ ἀτιμίας, διὰ δυσφημίας καὶ εὐφημίας· ὡς πλάνοι καὶ ἀληθεῖς·
<sup>9</sup> ὡς ἀγνοούμενοι, καὶ ἐπιγινωσκόμενοι· ὡς ἀποθνῄσκοντες, καὶ ἰδού, ζῶμεν· ὡς παιδευόμενοι, καὶ μὴ θανατούμενοι·
<sup>10</sup> ὡς λυπούμενοι, ἀεὶ δὲ χαίροντες· ὡς πτωχοί, πολλοὺς δὲ πλουτίζοντες· ὡς μηδὲν ἔχοντες, καὶ πάντα κατέχοντες.

<sup>11</sup> Τὸ στόμα ἡμῶν ἀνέῳγεν πρὸς ὑμᾶς, Κορίνθιοι, ἡ καρδία ἡμῶν πεπλάτυνται.
<sup>12</sup> Οὐ στενοχωρεῖσθε ἐν ἡμῖν, στενοχωρεῖσθε δὲ ἐν τοῖς σπλάγχνοις ὑμῶν.
<sup>13</sup> Τὴν δὲ αὐτὴν ἀντιμισθίαν ὡς τέκνοις λέγω πλατύνθητε καὶ ὑμεῖς.

<sup>14</sup> Μὴ γίνεσθε ἑτεροζυγοῦντες ἀπίστοις· τίς γὰρ μετοχὴ δικαιοσύνῃ καὶ ἀνομίᾳ; Τίς<sup>b</sup> δὲ κοινωνία φωτὶ πρὸς σκότος;
<sup>15</sup> Τίς δὲ συμφώνησις χριστῷ<sup>c</sup> πρὸς Βελίαρ; Ἢ τίς μερὶς πιστῷ μετὰ ἀπίστου;
<sup>16</sup> Τίς δὲ συγκατάθεσις ναῷ θεοῦ μετὰ εἰδώλων; Ὑμεῖς<sup>d</sup> γὰρ ναὸς θεοῦ ἐστε<sup>e</sup> ζῶντος, καθὼς εἶπεν ὁ θεὸς ὅτι Ἐνοικήσω ἐν αὐτοῖς, καὶ ἐμπεριπατήσω· καὶ ἔσομαι αὐτῶν θεός, καὶ αὐτοὶ ἔσονταί μοι<sup>f</sup> λαός.
<sup>17</sup> Διό, Ἐξέλθετε<sup>g</sup> ἐκ μέσου αὐτῶν καὶ ἀφορίσθητε, λέγει κύριος, καὶ ἀκαθάρτου μὴ ἅπτεσθε· κἀγὼ εἰσδέξομαι ὑμᾶς,
<sup>18</sup> καὶ ἔσομαι ὑμῖν εἰς πατέρα, καὶ ὑμεῖς ἔσεσθέ μοι εἰς υἱοὺς καὶ θυγατέρας, λέγει κύριος παντοκράτωρ.

> - <sup>a</sup> 4. N συνιστῶντες ⇒ συνιστάντες
> - <sup>b</sup> 14. N Τίς δὲ ⇒ Ἢ τίς
> - <sup>c</sup> 15. N χριστῷ ⇒ χριστοῦ
> - <sup>d</sup> 16. N Ὑμεῖς ⇒ Ἡμεῖς
> - <sup>e</sup> 16. N ἐστε ⇒ ἐσμεν
> - <sup>f</sup> 16. N μοι ⇒ μου
> - <sup>g</sup> 17. N Ἐξέλθετε ⇒ Ἐξέλθατε

## Chapter 7

<sup>1</sup> Ταύτας οὖν ἔχοντες τὰς ἐπαγγελίας, ἀγαπητοί, καθαρίσωμεν ἑαυτοὺς ἀπὸ παντὸς μολυσμοῦ σαρκὸς καὶ πνεύματος, ἐπιτελοῦντες ἁγιωσύνην ἐν φόβῳ θεοῦ.

<sup>2</sup> Χωρήσατε ἡμᾶς· οὐδένα ἠδικήσαμεν, οὐδένα ἐφθείραμεν, οὐδένα ἐπλεονεκτήσαμεν.
<sup>3</sup> Οὐ<sup>a</sup> πρὸς κατάκρισιν λέγω· προείρηκα γάρ, ὅτι ἐν ταῖς καρδίαις ἡμῶν ἐστὲ εἰς τὸ συναποθανεῖν καὶ συζῇν.
<sup>4</sup> Πολλή μοι παρρησία πρὸς ὑμᾶς, πολλή μοι καύχησις ὑπὲρ ὑμῶν· πεπλήρωμαι τῇ παρακλήσει, ὑπερπερισσεύομαι τῇ χαρᾷ ἐπὶ πάσῃ τῇ θλίψει ἡμῶν.

<sup>5</sup> Καὶ γὰρ ἐλθόντων ἡμῶν εἰς Μακεδονίαν οὐδεμίαν ἔσχηκεν ἄνεσιν ἡ σὰρξ ἡμῶν, ἀλλ’ ἐν παντὶ θλιβόμενοι· ἔξωθεν μάχαι, ἔσωθεν φόβοι.
<sup>6</sup> Ἀλλ’ ὁ παρακαλῶν τοὺς ταπεινοὺς παρεκάλεσεν ἡμᾶς, ὁ θεός, ἐν τῇ παρουσίᾳ Τίτου·
<sup>7</sup> οὐ μόνον δὲ ἐν τῇ παρουσίᾳ αὐτοῦ, ἀλλὰ καὶ ἐν τῇ παρακλήσει ᾗ παρεκλήθη ἐφ’ ὑμῖν, ἀναγγέλλων ἡμῖν τὴν ὑμῶν ἐπιπόθησιν, τὸν ὑμῶν ὀδυρμόν, τὸν ὑμῶν ζῆλον ὑπὲρ ἐμοῦ, ὥστε με μᾶλλον χαρῆναι.
<sup>8</sup> Ὅτι εἰ καὶ ἐλύπησα ὑμᾶς ἐν τῇ ἐπιστολῇ, οὐ μεταμέλομαι, εἰ καὶ μετεμελόμην· βλέπω γὰρ<sup>b</sup> ὅτι ἡ ἐπιστολὴ ἐκείνη, εἰ καὶ πρὸς ὥραν, ἐλύπησεν ὑμᾶς.
<sup>9</sup> Νῦν χαίρω, οὐχ ὅτι ἐλυπήθητε, ἀλλ’ ὅτι ἐλυπήθητε εἰς μετάνοιαν· ἐλυπήθητε γὰρ κατὰ θεόν, ἵνα ἐν μηδενὶ ζημιωθῆτε ἐξ ἡμῶν.
<sup>10</sup> Ἡ γὰρ κατὰ θεὸν λύπη μετάνοιαν εἰς σωτηρίαν ἀμεταμέλητον<sup>c</sup> κατεργάζεται· ἡ δὲ τοῦ κόσμου λύπη θάνατον κατεργάζεται.
<sup>11</sup> Ἰδοὺ γάρ, αὐτὸ τοῦτο, τὸ κατὰ θεὸν λυπηθῆναι ὑμᾶς,<sup>d</sup> πόσην κατειργάσατο ὑμῖν σπουδήν, ἀλλὰ ἀπολογίαν, ἀλλὰ ἀγανάκτησιν, ἀλλὰ φόβον, ἀλλὰ ἐπιπόθησιν, ἀλλὰ ζῆλον, ἀλλὰ ἐκδίκησιν. Ἐν παντὶ συνεστήσατε ἑαυτοὺς ἁγνοὺς εἶναι ἐν<sup>e</sup> τῷ πράγματι.
<sup>12</sup> Ἄρα εἰ καὶ ἔγραψα ὑμῖν, οὐχ εἵνεκεν<sup>f</sup> τοῦ ἀδικήσαντος, οὐδὲ εἵνεκεν<sup>g</sup> τοῦ ἀδικηθέντος, ἀλλ’ εἵνεκεν<sup>h</sup> τοῦ φανερωθῆναι τὴν σπουδὴν ὑμῶν τὴν ὑπὲρ ἡμῶν πρὸς ὑμᾶς ἐνώπιον τοῦ θεοῦ.
<sup>13</sup> Διὰ τοῦτο παρακεκλήμεθα. Ἐπὶ δὲ<sup>i</sup> τῇ παρακλήσει ὑμῶν<sup>j</sup> περισσοτέρως<sup>k</sup> μᾶλλον ἐχάρημεν ἐπὶ τῇ χαρᾷ Τίτου, ὅτι ἀναπέπαυται τὸ πνεῦμα αὐτοῦ ἀπὸ πάντων ὑμῶν.
<sup>14</sup> Ὅτι εἴ τι αὐτῷ ὑπὲρ ὑμῶν κεκαύχημαι, οὐ κατῃσχύνθην· ἀλλ’ ὡς πάντα ἐν ἀληθείᾳ ἐλαλήσαμεν ὑμῖν, οὕτως καὶ ἡ καύχησις ἡμῶν ἡ ἐπὶ Τίτου ἀλήθεια ἐγενήθη.
<sup>15</sup> Καὶ τὰ σπλάγχνα αὐτοῦ περισσοτέρως εἰς ὑμᾶς ἐστίν, ἀναμιμνῃσκομένου τὴν πάντων ὑμῶν ὑπακοήν, ὡς μετὰ φόβου καὶ τρόμου ἐδέξασθε αὐτόν.
<sup>16</sup> Χαίρω ὅτι ἐν παντὶ θαρρῶ ἐν ὑμῖν.

> - <sup>a</sup> 3. N Οὐ πρὸς κατάκρισιν ⇒ Πρὸς κατάκρισιν οὐ
> - <sup>b</sup> 8. N γὰρ ⇒ [ γὰρ ]
> - <sup>c</sup> 10. N ἀμεταμέλητον κατεργάζεται ⇒ ἀμεταμέλητον ἐργάζεται
> - <sup>d</sup> 11. N ὑμᾶς ⇒ -
> - <sup>e</sup> 11. N ἐν τῷ ⇒ τῷ
> - <sup>f</sup> 12. B εἵνεκεν ⇒ ἕνεκεν
> - <sup>g</sup> 12. N οὐχ εἵνεκεν ⇒ οὐχ ἕνεκεν
> - <sup>h</sup> 12. B εἵνεκεν ⇒ ἕνεκεν
> - <sup>i</sup> 13. B δὲ ⇒ -
> - <sup>j</sup> 13. B ὑμῶν περισσοτέρως ⇒ ὑμῶν· περισσοτέρως δὲ
> - <sup>k</sup> 13. N ὑμῶν περισσοτέρως ⇒ ἡμῶν περισσοτέρως

## Chapter 8

<sup>1</sup> Γνωρίζομεν δὲ ὑμῖν, ἀδελφοί, τὴν χάριν τοῦ θεοῦ τὴν δεδομένην ἐν ταῖς ἐκκλησίαις τῆς Μακεδονίας·
<sup>2</sup> ὅτι ἐν πολλῇ δοκιμῇ θλίψεως ἡ περισσεία τῆς χαρᾶς αὐτῶν καὶ ἡ κατὰ βάθους πτωχεία αὐτῶν ἐπερίσσευσεν εἰς τὸν<sup>a</sup> πλοῦτον τῆς ἁπλότητος αὐτῶν.
<sup>3</sup> Ὅτι κατὰ δύναμιν, μαρτυρῶ, καὶ ὑπὲρ<sup>b</sup> δύναμιν αὐθαίρετοι,
<sup>4</sup> μετὰ πολλῆς παρακλήσεως δεόμενοι ἡμῶν, τὴν χάριν καὶ τὴν κοινωνίαν τῆς διακονίας τῆς εἰς τοὺς ἁγίους·
<sup>5</sup> καὶ οὐ καθὼς ἠλπίσαμεν, ἀλλ’<sup>c</sup> ἑαυτοὺς ἔδωκαν πρῶτον τῷ κυρίῳ, καὶ ἡμῖν διὰ θελήματος θεοῦ
<sup>6</sup> εἰς τὸ παρακαλέσαι ἡμᾶς Τίτον, ἵνα καθὼς προενήρξατο, οὕτως καὶ ἐπιτελέσῃ εἰς ὑμᾶς καὶ τὴν χάριν ταύτην.
<sup>7</sup> Ἀλλ’ ὥσπερ ἐν παντὶ περισσεύετε, πίστει, καὶ λόγῳ, καὶ γνώσει, καὶ πάσῃ σπουδῇ, καὶ τῇ ἐξ ὑμῶν<sup>d</sup> ἐν ἡμῖν ἀγάπῃ, ἵνα καὶ ἐν ταύτῃ τῇ χάριτι περισσεύητε.
<sup>8</sup> Οὐ κατ’ ἐπιταγὴν λέγω, ἀλλὰ διὰ τῆς ἑτέρων σπουδῆς καὶ τὸ τῆς ὑμετέρας ἀγάπης γνήσιον δοκιμάζων.
<sup>9</sup> Γινώσκετε γὰρ τὴν χάριν τοῦ κυρίου ἡμῶν Ἰησοῦ χριστοῦ, ὅτι δι’ ὑμᾶς ἐπτώχευσεν, πλούσιος ὤν, ἵνα ὑμεῖς τῇ ἐκείνου πτωχείᾳ πλουτήσητε.
<sup>10</sup> Καὶ γνώμην ἐν τούτῳ δίδωμι· τοῦτο γὰρ ὑμῖν συμφέρει, οἵτινες οὐ μόνον τὸ ποιῆσαι ἀλλὰ καὶ τὸ θέλειν προενήρξασθε ἀπὸ πέρυσι.
<sup>11</sup> Νυνὶ δὲ καὶ τὸ ποιῆσαι ἐπιτελέσατε, ὅπως, καθάπερ ἡ προθυμία τοῦ θέλειν, οὕτως καὶ τὸ ἐπιτελέσαι ἐκ τοῦ ἔχειν.
<sup>12</sup> Εἰ γὰρ ἡ προθυμία πρόκειται, καθὸ ἐὰν ἔχῃ τις,<sup>e</sup> εὐπρόσδεκτος, οὐ καθὸ οὐκ ἔχει.
<sup>13</sup> Οὐ γὰρ ἵνα ἄλλοις ἄνεσις, ὑμῖν δὲ<sup>f</sup> θλίψις· ἀλλ’ ἐξ ἰσότητος, ἐν τῷ νῦν καιρῷ τὸ ὑμῶν περίσσευμα εἰς τὸ ἐκείνων ὑστέρημα,
<sup>14</sup> ἵνα καὶ τὸ ἐκείνων περίσσευμα γένηται εἰς τὸ ὑμῶν ὑστέρημα· ὅπως γένηται ἰσότης,
<sup>15</sup> καθὼς γέγραπται, Ὁ τὸ πολύ, οὐκ ἐπλεόνασεν· καὶ ὁ τὸ ὀλίγον, οὐκ ἠλαττόνησεν.

<sup>16</sup> Χάρις δὲ τῷ θεῷ τῷ διδόντι<sup>g</sup> τὴν αὐτὴν σπουδὴν ὑπὲρ ὑμῶν ἐν τῇ καρδίᾳ Τίτου.
<sup>17</sup> Ὅτι τὴν μὲν παράκλησιν ἐδέξατο, σπουδαιότερος δὲ ὑπάρχων, αὐθαίρετος ἐξῆλθεν πρὸς ὑμᾶς.
<sup>18</sup> Συνεπέμψαμεν δὲ μετ’ αὐτοῦ τὸν ἀδελφόν, οὗ ὁ ἔπαινος ἐν τῷ εὐαγγελίῳ διὰ πασῶν τῶν ἐκκλησιῶν·
<sup>19</sup> οὐ μόνον δέ, ἀλλὰ καὶ χειροτονηθεὶς ὑπὸ τῶν ἐκκλησιῶν συνέκδημος ἡμῶν σὺν τῇ χάριτι ταύτῃ τῇ διακονουμένῃ ὑφ’ ἡμῶν πρὸς τὴν αὐτοῦ<sup>h</sup> τοῦ κυρίου δόξαν καὶ προθυμίαν ἡμῶν·
<sup>20</sup> στελλόμενοι τοῦτο, μή τις ἡμᾶς μωμήσηται ἐν τῇ ἁδρότητι ταύτῃ τῇ διακονουμένῃ ὑφ’ ἡμῶν·
<sup>21</sup> προνοούμενοι<sup>i</sup> καλὰ οὐ μόνον ἐνώπιον κυρίου ἀλλὰ καὶ ἐνώπιον ἀνθρώπων.
<sup>22</sup> Συνεπέμψαμεν δὲ αὐτοῖς τὸν ἀδελφὸν ἡμῶν, ὃν ἐδοκιμάσαμεν ἐν πολλοῖς πολλάκις σπουδαῖον ὄντα, νυνὶ δὲ πολὺ σπουδαιότερον, πεποιθήσει πολλῇ τῇ εἰς ὑμᾶς.
<sup>23</sup> Εἴτε ὑπὲρ Τίτου, κοινωνὸς ἐμὸς καὶ εἰς ὑμᾶς συνεργός· εἴτε ἀδελφοὶ ἡμῶν, ἀπόστολοι ἐκκλησιῶν, δόξα χριστοῦ.
<sup>24</sup> Τὴν οὖν ἔνδειξιν τῆς ἀγάπης ὑμῶν, καὶ ἡμῶν καυχήσεως ὑπὲρ ὑμῶν, εἰς αὐτοὺς ἐνδείξασθε<sup>j</sup> εἰς πρόσωπον τῶν ἐκκλησιῶν.

> - <sup>a</sup> 2. N τὸν πλοῦτον ⇒ τὸ πλοῦτος
> - <sup>b</sup> 3. N ὑπὲρ ⇒ παρὰ
> - <sup>c</sup> 5. N ἀλλ’ ⇒ ἀλλὰ
> - <sup>d</sup> 7. N ὑμῶν ἐν ἡμῖν ⇒ ἡμῶν ἐν ὑμῖν
> - <sup>e</sup> 12. N τις ⇒ -
> - <sup>f</sup> 13. N δὲ ⇒ -
> - <sup>g</sup> 16. N διδόντι ⇒ δόντι
> - <sup>h</sup> 19. N αὐτοῦ ⇒ [ αὐτοῦ ]
> - <sup>i</sup> 21. N προνοούμενοι ⇒ προνοοῦμεν γὰρ
> - <sup>j</sup> 24. N ἐνδείξασθε ⇒ ἐνδεικνύμενοι

## Chapter 9

<sup>1</sup> Περὶ μὲν γὰρ τῆς διακονίας τῆς εἰς τοὺς ἁγίους περισσόν μοί ἐστιν τὸ γράφειν ὑμῖν·
<sup>2</sup> οἶδα γὰρ τὴν προθυμίαν ὑμῶν, ἣν ὑπὲρ ὑμῶν καυχῶμαι Μακεδόσιν, ὅτι Ἀχαί̈α παρεσκεύασται ἀπὸ πέρυσι· καὶ ὁ<sup>a</sup> ἐξ ὑμῶν ζῆλος ἠρέθισεν τοὺς πλείονας.
<sup>3</sup> Ἔπεμψα δὲ τοὺς ἀδελφούς, ἵνα μὴ τὸ καύχημα ἡμῶν τὸ ὑπὲρ ὑμῶν κενωθῇ ἐν τῷ μέρει τούτῳ· ἵνα, καθὼς ἔλεγον, παρεσκευασμένοι ἦτε·
<sup>4</sup> μήπως,<sup>b</sup> ἐὰν ἔλθωσιν σὺν ἐμοὶ Μακεδόνες καὶ εὕρωσιν ὑμᾶς ἀπαρασκευάστους, καταισχυνθῶμεν ἡμεῖς ἵνα μὴ λέγωμεν<sup>c</sup> ὑμεῖς ἐν τῇ ὑποστάσει ταύτῃ τῆς<sup>d</sup> καυχήσεως.
<sup>5</sup> Ἀναγκαῖον οὖν ἡγησάμην παρακαλέσαι τοὺς ἀδελφούς, ἵνα προέλθωσιν εἰς ὑμᾶς, καὶ προκαταρτίσωσιν τὴν προκατηγγελμένην<sup>e</sup> εὐλογίαν ὑμῶν, ταύτην ἑτοίμην εἶναι, οὕτως ὡς εὐλογίαν καὶ μὴ ὡς πλεονεξίαν.

<sup>6</sup> Τοῦτο δέ, ὁ σπείρων φειδομένως, φειδομένως καὶ θερίσει· καὶ ὁ σπείρων ἐπ’ εὐλογίαις, ἐπ’ εὐλογίαις καὶ θερίσει.
<sup>7</sup> Ἕκαστος καθὼς προαιρεῖται<sup>f</sup> τῇ καρδίᾳ· μὴ ἐκ λύπης ἢ ἐξ ἀνάγκης· ἱλαρὸν γὰρ δότην ἀγαπᾷ ὁ θεός.
<sup>8</sup> Δυνατὸς<sup>g</sup> δὲ ὁ θεὸς πᾶσαν χάριν περισσεῦσαι εἰς ὑμᾶς, ἵνα ἐν παντὶ πάντοτε πᾶσαν αὐτάρκειαν ἔχοντες περισσεύητε εἰς πᾶν ἔργον ἀγαθόν·
<sup>9</sup> καθὼς γέγραπται, Ἐσκόρπισεν, ἔδωκεν τοῖς πένησιν· ἡ δικαιοσύνη αὐτοῦ μένει εἰς τὸν αἰῶνα.
<sup>10</sup> Ὁ δὲ ἐπιχορηγῶν σπέρμα<sup>h</sup> τῷ σπείροντι, καὶ ἄρτον εἰς βρῶσιν χορηγήσαι,<sup>i</sup> καὶ πληθύναι τὸν σπόρον ὑμῶν, καὶ αὐξήσαι<sup>j</sup> τὰ γενήματα τῆς δικαιοσύνης ὑμῶν·
<sup>11</sup> ἐν παντὶ πλουτιζόμενοι εἰς πᾶσαν ἁπλότητα, ἥτις κατεργάζεται δι’ ἡμῶν εὐχαριστίαν τῷ θεῷ.
<sup>12</sup> Ὅτι ἡ διακονία τῆς λειτουργίας ταύτης οὐ μόνον ἐστὶν προσαναπληροῦσα τὰ ὑστερήματα τῶν ἁγίων, ἀλλὰ καὶ περισσεύουσα διὰ πολλῶν εὐχαριστιῶν τῷ θεῷ·
<sup>13</sup> διὰ τῆς δοκιμῆς τῆς διακονίας ταύτης δοξάζοντες τὸν θεὸν ἐπὶ τῇ ὑποταγῇ τῆς ὁμολογίας ὑμῶν εἰς τὸ εὐαγγέλιον τοῦ χριστοῦ, καὶ ἁπλότητι τῆς κοινωνίας εἰς αὐτοὺς καὶ εἰς πάντας·
<sup>14</sup> καὶ αὐτῶν δεήσει ὑπὲρ ὑμῶν ἐπιποθούντων ὑμᾶς διὰ τὴν ὑπερβάλλουσαν χάριν τοῦ θεοῦ ἐφ’ ὑμῖν.
<sup>15</sup> Χάρις δὲ<sup>k</sup> τῷ θεῷ ἐπὶ τῇ ἀνεκδιηγήτῳ αὐτοῦ δωρεᾷ.

> - <sup>a</sup> 2. N ὁ ἐξ ⇒ τὸ
> - <sup>b</sup> 4. N μήπως ⇒ μή πως
> - <sup>c</sup> 4. N λέγωμεν ⇒ λέγω
> - <sup>d</sup> 4. N τῆς καυχήσεως ⇒ -
> - <sup>e</sup> 5. N προκατηγγελμένην ⇒ προεπηγγελμένην
> - <sup>f</sup> 7. N προαιρεῖται ⇒ προῄρηται
> - <sup>g</sup> 8. N Δυνατὸς ⇒ Δυνατεῖ
> - <sup>h</sup> 10. N σπέρμα ⇒ σπόρον
> - <sup>i</sup> 10. N χορηγήσαι καὶ πληθύναι ⇒ χορηγήσει καὶ πληθυνεῖ
> - <sup>j</sup> 10. N αὐξήσαι ⇒ αὐξήσει
> - <sup>k</sup> 15. N δὲ ⇒ -

## Chapter 10

<sup>1</sup> Αὐτὸς δὲ ἐγὼ Παῦλος παρακαλῶ ὑμᾶς διὰ τῆς πρᾳότητος<sup>a</sup> καὶ ἐπιεικείας τοῦ χριστοῦ, ὃς κατὰ πρόσωπον μὲν ταπεινὸς ἐν ὑμῖν, ἀπὼν δὲ θαρρῶ εἰς ὑμᾶς·
<sup>2</sup> δέομαι δέ, τὸ μὴ παρὼν θαρρῆσαι τῇ πεποιθήσει ᾗ λογίζομαι τολμῆσαι ἐπί τινας τοὺς λογιζομένους ἡμᾶς ὡς κατὰ σάρκα περιπατοῦντας.
<sup>3</sup> Ἐν σαρκὶ γὰρ περιπατοῦντες, οὐ κατὰ σάρκα στρατευόμεθα
<sup>4</sup> τὰ γὰρ ὅπλα τῆς στρατείας ἡμῶν οὐ σαρκικά, ἀλλὰ δυνατὰ τῷ θεῷ πρὸς καθαίρεσιν ὀχυρωμάτων
<sup>5</sup> λογισμοὺς καθαιροῦντες καὶ πᾶν ὕψωμα ἐπαιρόμενον κατὰ τῆς γνώσεως τοῦ θεοῦ, καὶ αἰχμαλωτίζοντες πᾶν νόημα εἰς τὴν ὑπακοὴν τοῦ χριστοῦ,
<sup>6</sup> καὶ ἐν ἑτοίμῳ ἔχοντες ἐκδικῆσαι πᾶσαν παρακοήν, ὅταν πληρωθῇ ὑμῶν ἡ ὑπακοή.
<sup>7</sup> Τὰ κατὰ πρόσωπον βλέπετε; Εἴ τις πέποιθεν ἑαυτῷ χριστοῦ εἶναι, τοῦτο λογιζέσθω πάλιν ἀφ’<sup>b</sup> ἑαυτοῦ, ὅτι καθὼς αὐτὸς χριστοῦ, οὕτως καὶ ἡμεῖς χριστοῦ.<sup>c</sup> 
<sup>8</sup> Ἐάν τε<sup>d</sup> γὰρ καὶ περισσότερόν τι καυχήσωμαι περὶ τῆς ἐξουσίας ἡμῶν ἧς ἔδωκεν ὁ κύριος ἡμῖν<sup>e</sup> εἰς οἰκοδομήν, καὶ οὐκ εἰς καθαίρεσιν ὑμῶν οὐκ αἰσχυνθήσομαι·
<sup>9</sup> ἵνα μὴ δόξω ὡς ἂν ἐκφοβεῖν ὑμᾶς διὰ τῶν ἐπιστολῶν.
<sup>10</sup> Ὅτι, Αἱ μὲν<sup>f</sup> ἐπιστολαί, φησίν, βαρεῖαι καὶ ἰσχυραί· ἡ δὲ παρουσία τοῦ σώματος ἀσθενής, καὶ ὁ λόγος ἐξουθενημένος.
<sup>11</sup> Τοῦτο λογιζέσθω ὁ τοιοῦτος, ὅτι οἷοί ἐσμεν τῷ λόγῳ δι’ ἐπιστολῶν ἀπόντες, τοιοῦτοι καὶ παρόντες τῷ ἔργῳ.
<sup>12</sup> Οὐ γὰρ τολμῶμεν ἐγκρῖναι ἢ συγκρῖναι ἑαυτούς τισιν τῶν ἑαυτοὺς συνιστανόντων· ἀλλὰ αὐτοὶ ἐν ἑαυτοῖς ἑαυτοὺς μετροῦντες, καὶ συγκρίνοντες ἑαυτοὺς ἑαυτοῖς, οὐ συνιοῦσιν.<sup>g</sup> 
<sup>13</sup> Ἡμεῖς δὲ οὐχὶ<sup>h</sup> εἰς τὰ ἄμετρα καυχησόμεθα, ἀλλὰ κατὰ τὸ μέτρον τοῦ κανόνος οὗ ἐμέρισεν ἡμῖν ὁ θεός, μέτρου, ἐφικέσθαι ἄχρι καὶ ὑμῶν.
<sup>14</sup> Οὐ γὰρ ὡς μὴ ἐφικνούμενοι εἰς ὑμᾶς ὑπερεκτείνομεν ἑαυτούς· ἄχρι γὰρ καὶ ὑμῶν ἐφθάσαμεν ἐν τῷ εὐαγγελίῳ τοῦ χριστοῦ·
<sup>15</sup> οὐκ εἰς τὰ ἄμετρα καυχώμενοι, ἐν ἀλλοτρίοις κόποις, ἐλπίδα δὲ ἔχοντες, αὐξανομένης τῆς πίστεως ὑμῶν, ἐν ὑμῖν μεγαλυνθῆναι κατὰ τὸν κανόνα ἡμῶν εἰς περισσείαν,
<sup>16</sup> εἰς τὰ ὑπερέκεινα ὑμῶν εὐαγγελίσασθαι, οὐκ ἐν ἀλλοτρίῳ κανόνι εἰς τὰ ἕτοιμα καυχήσασθαι.
<sup>17</sup> Ὁ δὲ καυχώμενος, ἐν κυρίῳ καυχάσθω.
<sup>18</sup> Οὐ γὰρ ὁ ἑαυτὸν συνιστῶν,<sup>i</sup> ἐκεῖνός ἐστιν δόκιμος, ἀλλ’<sup>j</sup> ὃν ὁ κύριος συνίστησιν.

> - <sup>a</sup> 1. N πρᾳότητος ⇒ πραύ ̈ τητος
> - <sup>b</sup> 7. N ἀφ’ ⇒ ἐφ’
> - <sup>c</sup> 7. N ἡμεῖς χριστοῦ ⇒ ἡμεῖς
> - <sup>d</sup> 8. N τε γὰρ καὶ ⇒ [ τε ] γὰρ
> - <sup>e</sup> 8. N ἡμῖν ⇒ -
> - <sup>f</sup> 10. N μὲν ἐπιστολαί ⇒ ἐπιστολαὶ μέν
> - <sup>g</sup> 12. N συνιοῦσιν ⇒ συνιᾶσιν
> - <sup>h</sup> 13. N οὐχὶ ⇒ οὐκ
> - <sup>i</sup> 18. N συνιστῶν ⇒ συνιστάνων
> - <sup>j</sup> 18. N ἀλλ’ ⇒ ἀλλὰ

## Chapter 11

<sup>1</sup> Ὄφελον ἀνείχεσθέ μου μικρὸν τῇ<sup>a</sup> ἀφροσύνῃ· ἀλλὰ καὶ ἀνέχεσθέ μου.
<sup>2</sup> Ζηλῶ γὰρ ὑμᾶς θεοῦ ζήλῳ· ἡρμοσάμην γὰρ ὑμᾶς ἑνὶ ἀνδρὶ παρθένον ἁγνὴν παραστῆσαι τῷ χριστῷ.
<sup>3</sup> Φοβοῦμαι δὲ μήπως<sup>b</sup> ὡς ὁ ὄφις Εὔαν<sup>c</sup> ἐξηπάτησεν ἐν τῇ πανουργίᾳ αὐτοῦ, οὕτως<sup>d</sup> φθαρῇ τὰ νοήματα ὑμῶν ἀπὸ τῆς ἁπλότητος τῆς<sup>e</sup> εἰς τὸν χριστόν.
<sup>4</sup> Εἰ μὲν γὰρ ὁ ἐρχόμενος ἄλλον Ἰησοῦν κηρύσσει ὃν οὐκ ἐκηρύξαμεν, ἢ πνεῦμα ἕτερον λαμβάνετε ὃ οὐκ ἐλάβετε, ἢ εὐαγγέλιον ἕτερον ὃ οὐκ ἐδέξασθε, καλῶς ἠνείχεσθε.<sup>f</sup> 
<sup>5</sup> Λογίζομαι γὰρ μηδὲν ὑστερηκέναι τῶν ὑπὲρ λίαν<sup>g</sup> ἀποστόλων.
<sup>6</sup> Εἰ δὲ καὶ ἰδιώτης τῷ λόγῳ, ἀλλ’ οὐ τῇ γνώσει· ἀλλ’ ἐν παντὶ φανερωθέντες<sup>h</sup> ἐν πᾶσιν εἰς ὑμᾶς.
<sup>7</sup> Ἢ ἁμαρτίαν ἐποίησα ἐμαυτὸν ταπεινῶν ἵνα ὑμεῖς ὑψωθῆτε, ὅτι δωρεὰν τὸ τοῦ θεοῦ εὐαγγέλιον εὐηγγελισάμην ὑμῖν;
<sup>8</sup> Ἄλλας ἐκκλησίας ἐσύλησα, λαβὼν ὀψώνιον πρὸς τὴν ὑμῶν διακονίαν·
<sup>9</sup> καὶ παρὼν πρὸς ὑμᾶς καὶ ὑστερηθείς, οὐ κατενάρκησα οὐδενός·<sup>i</sup> τὸ γὰρ ὑστέρημά μου προσανεπλήρωσαν οἱ ἀδελφοί, ἐλθόντες ἀπὸ Μακεδονίας· καὶ ἐν παντὶ ἀβαρῆ ὑμῖν<sup>j</sup> ἐμαυτὸν ἐτήρησα καὶ τηρήσω.
<sup>10</sup> Ἔστιν ἀλήθεια χριστοῦ ἐν ἐμοί, ὅτι ἡ καύχησις αὕτη οὐ φραγήσεται εἰς ἐμὲ ἐν τοῖς κλίμασιν τῆς Ἀχαί̈ας.
<sup>11</sup> Διὰ τί; Ὅτι οὐκ ἀγαπῶ ὑμᾶς; Ὁ θεὸς οἶδεν.
<sup>12</sup> Ὃ δὲ ποιῶ, καὶ ποιήσω, ἵνα ἐκκόψω τὴν ἀφορμὴν τῶν θελόντων ἀφορμήν, ἵνα ἐν ᾧ καυχῶνται, εὑρεθῶσιν καθὼς καὶ ἡμεῖς.
<sup>13</sup> Οἱ γὰρ τοιοῦτοι ψευδαπόστολοι, ἐργάται δόλιοι, μετασχηματιζόμενοι εἰς ἀποστόλους χριστοῦ.
<sup>14</sup> Καὶ οὐ θαυμαστόν·<sup>k</sup> αὐτὸς γὰρ ὁ Σατανᾶς μετασχηματίζεται εἰς ἄγγελον φωτός.
<sup>15</sup> Οὐ μέγα οὖν εἰ καὶ οἱ διάκονοι αὐτοῦ μετασχηματίζονται ὡς διάκονοι δικαιοσύνης, ὧν τὸ τέλος ἔσται κατὰ τὰ ἔργα αὐτῶν.

<sup>16</sup> Πάλιν λέγω, μή τίς με δόξῃ ἄφρονα εἶναι· εἰ δὲ μήγε,<sup>l</sup> κἂν ὡς ἄφρονα δέξασθέ με, ἵνα κἀγὼ μικρόν τι καυχήσωμαι.
<sup>17</sup> Ὃ λαλῶ, οὐ λαλῶ<sup>m</sup> κατὰ κύριον, ἀλλ’ ὡς ἐν ἀφροσύνῃ, ἐν ταύτῃ τῇ ὑποστάσει τῆς καυχήσεως.
<sup>18</sup> Ἐπεὶ πολλοὶ καυχῶνται κατὰ τὴν<sup>n</sup> σάρκα, κἀγὼ καυχήσομαι.
<sup>19</sup> Ἡδέως γὰρ ἀνέχεσθε τῶν ἀφρόνων, φρόνιμοι ὄντες.
<sup>20</sup> Ἀνέχεσθε γάρ, εἴ τις ὑμᾶς καταδουλοῖ, εἴ τις κατεσθίει, εἴ τις λαμβάνει, εἴ τις ἐπαίρεται, εἴ τις ὑμᾶς<sup>o</sup> εἰς πρόσωπον δέρει.
<sup>21</sup> Κατὰ ἀτιμίαν λέγω, ὡς ὅτι ἡμεῖς ἠσθενήσαμεν·<sup>p</sup> ἐν ᾧ δ’ ἄν τις τολμᾷ ἐν ἀφροσύνῃ λέγω τολμῶ κἀγώ.
<sup>22</sup> Ἑβραῖοί εἰσιν; Κἀγώ. Ἰσραηλῖταί εἰσιν; Κἀγώ. Σπέρμα Ἀβραάμ εἰσιν; Κἀγώ.
<sup>23</sup> Διάκονοι χριστοῦ εἰσιν; παραφρονῶν λαλῶ Ὑπὲρ ἐγώ. Ἐν κόποις περισσοτέρως, ἐν πληγαῖς<sup>q</sup> ὑπερβαλλόντως, ἐν φυλακαῖς περισσοτέρως, ἐν θανάτοις πολλάκις,
<sup>24</sup> ὑπὸ Ἰουδαίων πεντάκις τεσσαράκοντα<sup>r</sup> παρὰ μίαν ἔλαβον.
<sup>25</sup> Τρὶς ἐραβδίσθην,<sup>s</sup> ἅπαξ ἐλιθάσθην, τρὶς ἐναυάγησα, νυχθήμερον ἐν τῷ βυθῷ πεποίηκα·
<sup>26</sup> ὁδοιπορίαις πολλάκις, κινδύνοις ποταμῶν, κινδύνοις λῃστῶν, κινδύνοις ἐκ γένους, κινδύνοις ἐξ ἐθνῶν, κινδύνοις ἐν πόλει, κινδύνοις ἐν ἐρημίᾳ, κινδύνοις ἐν θαλάσσῃ, κινδύνοις ἐν ψευδαδέλφοις·
<sup>27</sup> ἐν<sup>t</sup> κόπῳ καὶ μόχθῳ, ἐν ἀγρυπνίαις πολλάκις, ἐν λιμῷ καὶ δίψει, ἐν νηστείαις πολλάκις, ἐν ψύχει καὶ γυμνότητι.
<sup>28</sup> Χωρὶς τῶν παρεκτός, ἡ ἐπισύστασίς<sup>u</sup> μου ἡ καθ’ ἡμέραν, ἡ μέριμνα πασῶν τῶν ἐκκλησιῶν.
<sup>29</sup> Τίς ἀσθενεῖ, καὶ οὐκ ἀσθενῶ; Τίς σκανδαλίζεται, καὶ οὐκ ἐγὼ πυροῦμαι;
<sup>30</sup> Εἰ καυχᾶσθαι δεῖ, τὰ τῆς ἀσθενείας μου καυχήσομαι.
<sup>31</sup> Ὁ θεὸς καὶ πατὴρ τοῦ κυρίου Ἰησοῦ χριστοῦ<sup>v</sup> οἶδεν, ὁ ὢν εὐλογητὸς εἰς τοὺς αἰῶνας, ὅτι οὐ ψεύδομαι.
<sup>32</sup> Ἐν Δαμασκῷ ὁ ἐθνάρχης Ἀρέτα τοῦ βασιλέως ἐφρούρει τὴν Δαμασκηνῶν<sup>w</sup> πόλιν, πιάσαι με θέλων·<sup>x</sup> 
<sup>33</sup> καὶ διὰ θυρίδος ἐν σαργάνῃ ἐχαλάσθην διὰ τοῦ τείχους καὶ ἐξέφυγον τὰς χεῖρας αὐτοῦ.

> - <sup>a</sup> 1. N τῇ ἀφροσύνῃ ⇒ τι ἀφροσύνης
> - <sup>b</sup> 3. N μήπως ⇒ μή πως
> - <sup>c</sup> 3. N Εὔαν ἐξηπάτησεν ⇒ ἐξηπάτησεν Εὕαν
> - <sup>d</sup> 3. N οὕτως ⇒ -
> - <sup>e</sup> 3. N ἁπλότητος ⇒ ἁπλότητος [ καὶ τῆς ἁγνότητος ]
> - <sup>f</sup> 4. B ἠνείχεσθε ⇒ ἀνείχεσθε
> - <sup>g</sup> 5. N ὑπὲρ λίαν ⇒ ὑπερλίαν
> - <sup>h</sup> 6. N φανερωθέντες ⇒ φανερώσαντες
> - <sup>i</sup> 9. N οὐδενός ⇒ οὐθενός
> - <sup>j</sup> 9. N ὑμῖν ἐμαυτὸν ⇒ ἐμαυτὸν ὑμῖν
> - <sup>k</sup> 14. N θαυμαστόν ⇒ θαῦμα
> - <sup>l</sup> 16. N μήγε ⇒ μή γε
> - <sup>m</sup> 17. N λαλῶ κατὰ κύριον ⇒ κατὰ κύριον λαλῶ
> - <sup>n</sup> 18. N τὴν ⇒ -
> - <sup>o</sup> 20. N ὑμᾶς εἰς πρόσωπον ⇒ εἰς πρόσωπον ὑμᾶς
> - <sup>p</sup> 21. N ἠσθενήσαμεν ⇒ ἠσθενήκαμεν
> - <sup>q</sup> 23. N πληγαῖς ὑπερβαλλόντως ἐν φυλακαῖς περισσοτέρως ⇒ φυλακαῖς περισσοτέρως ἐν πληγαῖς ὑπερβαλλόντως
> - <sup>r</sup> 24. N τεσσαράκοντα ⇒ τεσσεράκοντα
> - <sup>s</sup> 25. N ἐραβδίσθην ⇒ ἐρραβδίσθην
> - <sup>t</sup> 27. N ἐν κόπῳ ⇒ κόπῳ
> - <sup>u</sup> 28. N ἐπισύστασίς μου ⇒ ἐπίστασίς μοι
> - <sup>v</sup> 31. N χριστοῦ ⇒ -
> - <sup>w</sup> 32. N Δαμασκηνῶν πόλιν ⇒ πόλιν Δαμασκηνῶν
> - <sup>x</sup> 32. N θέλων ⇒ -

## Chapter 12

<sup>1</sup> Καυχᾶσθαι δὴ<sup>a</sup> οὐ συμφέρει μοι· ἐλεύσομαι γὰρ<sup>b</sup> εἰς ὀπτασίας καὶ ἀποκαλύψεις κυρίου.
<sup>2</sup> Οἶδα ἄνθρωπον ἐν χριστῷ πρὸ ἐτῶν δεκατεσσάρων εἴτε ἐν σώματι οὐκ οἶδα· εἴτε ἐκτὸς τοῦ σώματος οὐκ οἶδα· ὁ θεὸς οἶδεν ἁρπαγέντα τὸν τοιοῦτον ἕως τρίτου οὐρανοῦ.
<sup>3</sup> Καὶ οἶδα τὸν τοιοῦτον ἄνθρωπον εἴτε ἐν σώματι, εἴτε ἐκτὸς<sup>c</sup> τοῦ σώματος, οὐκ οἶδα· ὁ θεὸς οἶδεν
<sup>4</sup> ὅτι ἡρπάγη εἰς τὸν παράδεισον, καὶ ἤκουσεν ἄρρητα ῥήματα, ἃ οὐκ ἐξὸν ἀνθρώπῳ λαλῆσαι.
<sup>5</sup> Ὑπὲρ τοῦ τοιούτου καυχήσομαι· ὑπὲρ δὲ ἐμαυτοῦ οὐ καυχήσομαι, εἰ μὴ ἐν ταῖς ἀσθενείαις μου·<sup>d</sup> 
<sup>6</sup> ἐὰν γὰρ θελήσω καυχήσασθαι, οὐκ ἔσομαι ἄφρων· ἀλήθειαν γὰρ ἐρῶ· φείδομαι δέ, μή τις εἰς ἐμὲ λογίσηται ὑπὲρ ὃ βλέπει με, ἢ ἀκούει τι<sup>e</sup> ἐξ ἐμοῦ.
<sup>7</sup> Καὶ τῇ ὑπερβολῇ τῶν ἀποκαλύψεων ἵνα<sup>f</sup> μὴ ὑπεραίρωμαι, ἐδόθη μοι σκόλοψ τῇ σαρκί, ἄγγελος Σατᾶν,<sup>g</sup> ἵνα με κολαφίζῃ, ἵνα μὴ ὑπεραίρωμαι.
<sup>8</sup> Ὑπὲρ τούτου τρὶς τὸν κύριον παρεκάλεσα ἵνα ἀποστῇ ἀπ’ ἐμοῦ.
<sup>9</sup> Καὶ εἴρηκέν μοι, Ἀρκεῖ σοι ἡ χάρις μου· ἡ γὰρ δύναμίς μου<sup>h</sup> ἐν ἀσθενείᾳ τελειοῦται.<sup>i</sup> Ἥδιστα οὖν μᾶλλον καυχήσομαι ἐν ταῖς ἀσθενείαις μου, ἵνα ἐπισκηνώσῃ ἐπ’ ἐμὲ ἡ δύναμις τοῦ χριστοῦ.
<sup>10</sup> Διὸ εὐδοκῶ ἐν ἀσθενείαις, ἐν ὕβρεσιν, ἐν ἀνάγκαις, ἐν διωγμοῖς, ἐν<sup>j</sup> στενοχωρίαις, ὑπὲρ χριστοῦ· ὅταν γὰρ ἀσθενῶ, τότε δυνατός εἰμι.

<sup>11</sup> Γέγονα ἄφρων καυχώμενος·<sup>k</sup> ὑμεῖς με ἠναγκάσατε· ἐγὼ γὰρ ὤφειλον ὑφ’ ὑμῶν συνίστασθαι· οὐδὲν γὰρ ὑστέρησα τῶν ὑπὲρ λίαν<sup>l</sup> ἀποστόλων, εἰ καὶ οὐδέν εἰμι.
<sup>12</sup> Τὰ μὲν σημεῖα τοῦ ἀποστόλου κατειργάσθη ἐν ὑμῖν ἐν πάσῃ ὑπομονῇ, ἐν<sup>m</sup> σημείοις καὶ τέρασιν καὶ δυνάμεσιν.
<sup>13</sup> Τί γάρ ἐστιν ὃ ἡττήθητε<sup>n</sup> ὑπὲρ τὰς λοιπὰς ἐκκλησίας, εἰ μὴ ὅτι αὐτὸς ἐγὼ οὐ κατενάρκησα ὑμῶν; Χαρίσασθέ μοι τὴν ἀδικίαν ταύτην.

<sup>14</sup> Ἰδού, τρίτον ἑτοίμως<sup>o</sup> ἔχω ἐλθεῖν πρὸς ὑμᾶς, καὶ οὐ καταναρκήσω ὑμῶν·<sup>p</sup> οὐ γὰρ ζητῶ τὰ ὑμῶν, ἀλλὰ ὑμᾶς· οὐ γὰρ ὀφείλει τὰ τέκνα τοῖς γονεῦσιν θησαυρίζειν, ἀλλ’<sup>q</sup> οἱ γονεῖς τοῖς τέκνοις.
<sup>15</sup> Ἐγὼ δὲ ἥδιστα δαπανήσω καὶ ἐκδαπανηθήσομαι ὑπὲρ τῶν ψυχῶν ὑμῶν, εἰ<sup>r</sup> καὶ περισσοτέρως ὑμᾶς ἀγαπῶν,<sup>s</sup> ἧττον ἀγαπῶμαι.
<sup>16</sup> Ἔστω δέ, ἐγὼ οὐ κατεβάρησα ὑμᾶς· ἀλλ’<sup>t</sup> ὑπάρχων πανοῦργος, δόλῳ ὑμᾶς ἔλαβον.
<sup>17</sup> Μή τινα ὧν ἀπέσταλκα πρὸς ὑμᾶς, δι’ αὐτοῦ ἐπλεονέκτησα ὑμᾶς;
<sup>18</sup> Παρεκάλεσα Τίτον, καὶ συναπέστειλα τὸν ἀδελφόν· μήτι ἐπλεονέκτησεν ὑμᾶς Τίτος; Οὐ τῷ αὐτῷ πνεύματι περιεπατήσαμεν; Οὐ τοῖς αὐτοῖς ἴχνεσιν;

<sup>19</sup> Πάλιν<sup>u</sup> δοκεῖτε ὅτι ὑμῖν ἀπολογούμεθα; Κατενώπιον<sup>v</sup> τοῦ θεοῦ ἐν χριστῷ λαλοῦμεν· τὰ δὲ πάντα, ἀγαπητοί, ὑπὲρ τῆς ὑμῶν οἰκοδομῆς.
<sup>20</sup> Φοβοῦμαι γάρ, μήπως<sup>w</sup> ἐλθὼν οὐχ οἵους θέλω εὕρω ὑμᾶς, κἀγὼ εὑρεθῶ ὑμῖν οἷον οὐ θέλετε· μήπως<sup>x</sup> ἔρεις, ζῆλοι, θυμοί, ἐριθεῖαι, καταλαλιαί, ψιθυρισμοί, φυσιώσεις, ἀκαταστασίαι·
<sup>21</sup> μὴ πάλιν ἐλθόντα<sup>y</sup> με ταπεινώσει<sup>z</sup> ὁ θεός μου πρὸς ὑμᾶς, καὶ πενθήσω πολλοὺς τῶν προημαρτηκότων, καὶ μὴ μετανοησάντων ἐπὶ τῇ ἀκαθαρσίᾳ καὶ πορνείᾳ καὶ ἀσελγείᾳ ᾗ ἔπραξαν.

> - <sup>a</sup> 1. N δὴ οὐ συμφέρει μοι ⇒ δεῖ οὐ συμφέρον μέν
> - <sup>b</sup> 1. N γὰρ ⇒ δὲ
> - <sup>c</sup> 3. N ἐκτὸς ⇒ χωρὶς
> - <sup>d</sup> 5. N μου ⇒ -
> - <sup>e</sup> 6. N τι ⇒ [ τι ]
> - <sup>f</sup> 7. N ἀποκαλύψεων ἵνα ⇒ ἀποκαλύψεων. Διὸ ἵνα
> - <sup>g</sup> 7. N Σατᾶν ⇒ Σατανᾶ
> - <sup>h</sup> 9. N μου ἐν ⇒ ἐν
> - <sup>i</sup> 9. N τελειοῦται ⇒ τελεῖται
> - <sup>j</sup> 10. N ἐν στενοχωρίαις ⇒ καὶ στενοχωρίαις
> - <sup>k</sup> 11. N καυχώμενος ⇒ -
> - <sup>l</sup> 11. N ὑπὲρ λίαν ⇒ ὑπερλίαν
> - <sup>m</sup> 12. N ἐν σημείοις ⇒ σημείοις τε
> - <sup>n</sup> 13. N ἡττήθητε ⇒ ἡσσώθητε
> - <sup>o</sup> 14. N ἑτοίμως ⇒ τοῦτο ἑτοίμως
> - <sup>p</sup> 14. N ὑμῶν οὐ ⇒ οὐ
> - <sup>q</sup> 14. N ἀλλ’ ⇒ ἀλλὰ
> - <sup>r</sup> 15. N εἰ καὶ ⇒ εἰ
> - <sup>s</sup> 15. N ἀγαπῶν ἧττον ⇒ ἀγαπῶ [ ν ] ἧσσον
> - <sup>t</sup> 16. N ἀλλ’ ⇒ ἀλλὰ
> - <sup>u</sup> 19. N Πάλιν ⇒ Πάλαι
> - <sup>v</sup> 19. N Κατενώπιον τοῦ ⇒ Κατέναντι
> - <sup>w</sup> 20. N μήπως ἐλθὼν ⇒ μή πως ἐλθὼν
> - <sup>x</sup> 20. N μήπως ἔρεις ζῆλοι ⇒ μή πως ἔρις ζῆλος
> - <sup>y</sup> 21. N ἐλθόντα με ταπεινώσει ⇒ ἐλθόντος μου ταπεινώσῃ με
> - <sup>z</sup> 21. B ταπεινώσει ⇒ ταπεινώσῃ

## Chapter 13

<sup>1</sup> Τρίτον τοῦτο ἔρχομαι πρὸς ὑμᾶς. Ἐπὶ στόματος δύο μαρτύρων καὶ τριῶν σταθήσεται πᾶν ῥῆμα.
<sup>2</sup> Προείρηκα καὶ προλέγω, ὡς παρὼν τὸ δεύτερον, καὶ ἀπὼν νῦν γράφω<sup>a</sup> τοῖς προημαρτηκόσιν καὶ τοῖς λοιποῖς πᾶσιν, ὅτι ἐὰν ἔλθω εἰς τὸ πάλιν, οὐ φείσομαι·
<sup>3</sup> ἐπεὶ δοκιμὴν ζητεῖτε τοῦ ἐν ἐμοὶ λαλοῦντος χριστοῦ, ὃς εἰς ὑμᾶς οὐκ ἀσθενεῖ, ἀλλὰ δυνατεῖ ἐν ὑμῖν·
<sup>4</sup> καὶ γὰρ εἰ<sup>b</sup> ἐσταυρώθη ἐξ ἀσθενείας, ἀλλὰ ζῇ ἐκ δυνάμεως θεοῦ. Καὶ γὰρ ἡμεῖς ἀσθενοῦμεν ἐν αὐτῷ, ἀλλὰ ζησόμεθα<sup>c</sup> σὺν αὐτῷ ἐκ δυνάμεως θεοῦ εἰς ὑμᾶς.
<sup>5</sup> Ἑαυτοὺς πειράζετε εἰ ἐστὲ ἐν τῇ πίστει, ἑαυτοὺς δοκιμάζετε. Ἢ οὐκ ἐπιγινώσκετε ἑαυτούς, ὅτι Ἰησοῦς χριστὸς ἐν ὑμῖν ἐστίν;<sup>d</sup> Εἰ μήτι ἀδόκιμοί ἐστε.
<sup>6</sup> Ἐλπίζω δὲ ὅτι γνώσεσθε ὅτι ἡμεῖς οὐκ ἐσμὲν ἀδόκιμοι.
<sup>7</sup> Εὔχομαι<sup>e</sup> δὲ πρὸς τὸν θεόν, μὴ ποιῆσαι ὑμᾶς κακὸν μηδέν, οὐχ ἵνα ἡμεῖς δόκιμοι φανῶμεν, ἀλλ’ ἵνα ὑμεῖς τὸ καλὸν ποιῆτε, ἡμεῖς δὲ ὡς ἀδόκιμοι ὦμεν.
<sup>8</sup> Οὐ γὰρ δυνάμεθά τι κατὰ τῆς ἀληθείας, ἀλλ’<sup>f</sup> ὑπὲρ τῆς ἀληθείας.
<sup>9</sup> Χαίρομεν γὰρ ὅταν ἡμεῖς ἀσθενῶμεν, ὑμεῖς δὲ δυνατοὶ ἦτε· τοῦτο δὲ<sup>g</sup> καὶ εὐχόμεθα, τὴν ὑμῶν κατάρτισιν.
<sup>10</sup> Διὰ τοῦτο ταῦτα ἀπὼν γράφω, ἵνα παρὼν μὴ ἀποτόμως χρήσωμαι, κατὰ τὴν ἐξουσίαν ἣν ἔδωκέν<sup>h</sup> μοι ὁ κύριος εἰς οἰκοδομήν, καὶ οὐκ εἰς καθαίρεσιν.

<sup>11</sup> Λοιπόν, ἀδελφοί, χαίρετε· καταρτίζεσθε, παρακαλεῖσθε, τὸ αὐτὸ φρονεῖτε, εἰρηνεύετε· καὶ ὁ θεὸς τῆς ἀγάπης καὶ εἰρήνης ἔσται μεθ’ ὑμῶν.
<sup>12</sup> Ἀσπάσασθε ἀλλήλους ἐν ἁγίῳ φιλήματι.

<sup>13</sup> Ἀσπάζονται ὑμᾶς οἱ ἅγιοι πάντες.

<sup>14</sup> Ἡ χάρις τοῦ κυρίου Ἰησοῦ χριστοῦ, καὶ ἡ ἀγάπη τοῦ θεοῦ, καὶ ἡ κοινωνία τοῦ ἁγίου πνεύματος μετὰ πάντων ὑμῶν. Ἀμήν.<sup>i</sup> 

> - <sup>a</sup> 2. N γράφω ⇒ -
> - <sup>b</sup> 4. N εἰ ⇒ -
> - <sup>c</sup> 4. N ζησόμεθα ⇒ ζήσομεν
> - <sup>d</sup> 5. N ἐστίν Εἰ ⇒ Εἰ
> - <sup>e</sup> 7. N Εὔχομαι ⇒ Εὐχόμεθα
> - <sup>f</sup> 8. N ἀλλ’ ⇒ ἀλλὰ
> - <sup>g</sup> 9. N δὲ καὶ ⇒ καὶ
> - <sup>h</sup> 10. N ἔδωκέν μοι ὁ κύριος ⇒ ὁ κύριος ἔδωκέν μοι
> - <sup>i</sup> 14. N Ἀμήν ⇒ -
