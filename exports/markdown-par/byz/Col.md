## Chapter 1

<sup>1</sup> Παῦλος ἀπόστολος Ἰησοῦ<sup>a</sup> χριστοῦ διὰ θελήματος θεοῦ, καὶ Τιμόθεος ὁ ἀδελφός,
<sup>2</sup> τοῖς ἐν Κολασσαῖς<sup>b</sup> ἁγίοις καὶ πιστοῖς ἀδελφοῖς ἐν χριστῷ· χάρις ὑμῖν καὶ εἰρήνη ἀπὸ θεοῦ πατρὸς ἡμῶν καὶ<sup>c</sup> κυρίου Ἰησοῦ χριστοῦ.

<sup>3</sup> Εὐχαριστοῦμεν τῷ θεῷ καὶ<sup>d</sup> πατρὶ τοῦ κυρίου ἡμῶν Ἰησοῦ χριστοῦ, πάντοτε περὶ ὑμῶν προσευχόμενοι,
<sup>4</sup> ἀκούσαντες τὴν πίστιν ὑμῶν ἐν χριστῷ Ἰησοῦ, καὶ τὴν ἀγάπην τὴν<sup>e</sup> εἰς πάντας τοὺς ἁγίους,
<sup>5</sup> διὰ τὴν ἐλπίδα τὴν ἀποκειμένην ὑμῖν ἐν τοῖς οὐρανοῖς, ἣν προηκούσατε ἐν τῷ λόγῳ τῆς ἀληθείας τοῦ εὐαγγελίου,
<sup>6</sup> τοῦ παρόντος εἰς ὑμᾶς, καθὼς καὶ ἐν παντὶ τῷ κόσμῳ, καὶ<sup>f</sup> ἔστιν καρποφορούμενον καὶ<sup>g</sup> αὐξανόμενον, καθὼς καὶ ἐν ὑμῖν ἀφ’ ἧς ἡμέρας ἠκούσατε καὶ ἐπέγνωτε τὴν χάριν τοῦ θεοῦ ἐν ἀληθείᾳ·
<sup>7</sup> καθὼς καὶ<sup>h</sup> ἐμάθετε ἀπὸ Ἐπαφρᾶ τοῦ ἀγαπητοῦ συνδούλου ἡμῶν, ὅς ἐστιν πιστὸς ὑπὲρ ὑμῶν διάκονος τοῦ χριστοῦ,
<sup>8</sup> ὁ καὶ δηλώσας ἡμῖν τὴν ὑμῶν ἀγάπην ἐν πνεύματι.

<sup>9</sup> Διὰ τοῦτο καὶ ἡμεῖς, ἀφ’ ἧς ἡμέρας ἠκούσαμεν, οὐ παυόμεθα ὑπὲρ ὑμῶν προσευχόμενοι, καὶ αἰτούμενοι ἵνα πληρωθῆτε τὴν ἐπίγνωσιν τοῦ θελήματος αὐτοῦ ἐν πάσῃ σοφίᾳ καὶ συνέσει πνευματικῇ,
<sup>10</sup> περιπατῆσαι ὑμᾶς<sup>i</sup> ἀξίως τοῦ κυρίου εἰς πᾶσαν ἀρέσκειαν, ἐν παντὶ ἔργῳ ἀγαθῷ καρποφοροῦντες καὶ αὐξανόμενοι εἰς<sup>j</sup> τὴν ἐπίγνωσιν τοῦ θεοῦ·
<sup>11</sup> ἐν πάσῃ δυνάμει δυναμούμενοι κατὰ τὸ κράτος τῆς δόξης αὐτοῦ, εἰς πᾶσαν ὑπομονὴν καὶ μακροθυμίαν μετὰ χαρᾶς·
<sup>12</sup> εὐχαριστοῦντες τῷ πατρὶ τῷ ἱκανώσαντι ἡμᾶς<sup>k</sup> εἰς τὴν μερίδα τοῦ κλήρου τῶν ἁγίων ἐν τῷ φωτί,
<sup>13</sup> ὃς ἐρρύσατο ἡμᾶς ἐκ τῆς ἐξουσίας τοῦ σκότους, καὶ μετέστησεν εἰς τὴν βασιλείαν τοῦ υἱοῦ τῆς ἀγάπης αὐτοῦ,
<sup>14</sup> ἐν ᾧ ἔχομεν τὴν<sup>l</sup> ἀπολύτρωσιν, τὴν ἄφεσιν τῶν ἁμαρτιῶν·
<sup>15</sup> ὅς ἐστιν εἰκὼν τοῦ θεοῦ τοῦ ἀοράτου, πρωτότοκος πάσης κτίσεως·
<sup>16</sup> ὅτι ἐν αὐτῷ ἐκτίσθη τὰ πάντα, τὰ<sup>m</sup> ἐν τοῖς οὐρανοῖς καὶ τὰ<sup>n</sup> ἐπὶ τῆς γῆς, τὰ ὁρατὰ καὶ τὰ ἀόρατα, εἴτε θρόνοι, εἴτε κυριότητες, εἴτε ἀρχαί, εἴτε ἐξουσίαι· τὰ πάντα δι’ αὐτοῦ καὶ εἰς αὐτὸν ἔκτισται·
<sup>17</sup> καὶ αὐτός ἐστιν πρὸ πάντων, καὶ τὰ πάντα ἐν αὐτῷ συνέστηκεν.
<sup>18</sup> Καὶ αὐτός ἐστιν ἡ κεφαλὴ τοῦ σώματος, τῆς ἐκκλησίας· ὅς ἐστιν ἀρχή, πρωτότοκος ἐκ τῶν νεκρῶν, ἵνα γένηται ἐν πᾶσιν αὐτὸς πρωτεύων·
<sup>19</sup> ὅτι ἐν αὐτῷ εὐδόκησεν πᾶν τὸ πλήρωμα κατοικῆσαι,
<sup>20</sup> καὶ δι’ αὐτοῦ ἀποκαταλλάξαι τὰ πάντα εἰς αὐτόν, εἰρηνοποιήσας διὰ τοῦ αἵματος τοῦ σταυροῦ αὐτοῦ, δι’<sup>o</sup> αὐτοῦ, εἴτε τὰ ἐπὶ τῆς γῆς, εἴτε τὰ ἐπὶ<sup>p</sup> τοῖς οὐρανοῖς.
<sup>21</sup> Καὶ ὑμᾶς ποτὲ ὄντας ἀπηλλοτριωμένους καὶ ἐχθροὺς τῇ διανοίᾳ ἐν τοῖς ἔργοις τοῖς πονηροῖς, νυνὶ δὲ ἀποκατήλλαξεν
<sup>22</sup> ἐν τῷ σώματι τῆς σαρκὸς αὐτοῦ διὰ τοῦ θανάτου, παραστῆσαι ὑμᾶς ἁγίους καὶ ἀμώμους καὶ ἀνεγκλήτους κατενώπιον αὐτοῦ·
<sup>23</sup> εἴγε<sup>q</sup> ἐπιμένετε τῇ πίστει τεθεμελιωμένοι καὶ ἑδραῖοι, καὶ μὴ μετακινούμενοι ἀπὸ τῆς ἐλπίδος τοῦ εὐαγγελίου οὗ ἠκούσατε, τοῦ κηρυχθέντος ἐν πάσῃ τῇ<sup>r</sup> κτίσει τῇ ὑπὸ τὸν οὐρανόν, οὗ ἐγενόμην ἐγὼ Παῦλος διάκονος.

<sup>24</sup> Νῦν χαίρω ἐν τοῖς παθήμασιν ὑπὲρ ὑμῶν, καὶ ἀνταναπληρῶ τὰ ὑστερήματα τῶν θλίψεων τοῦ χριστοῦ ἐν τῇ σαρκί μου ὑπὲρ τοῦ σώματος αὐτοῦ, ὅ ἐστιν ἡ ἐκκλησία·
<sup>25</sup> ἧς ἐγενόμην ἐγὼ διάκονος, κατὰ τὴν οἰκονομίαν τοῦ θεοῦ τὴν δοθεῖσάν μοι εἰς ὑμᾶς, πληρῶσαι τὸν λόγον τοῦ θεοῦ,
<sup>26</sup> τὸ μυστήριον τὸ ἀποκεκρυμμένον ἀπὸ τῶν αἰώνων καὶ ἀπὸ τῶν γενεῶν· νυνὶ<sup>s</sup> δὲ ἐφανερώθη τοῖς ἁγίοις αὐτοῦ,
<sup>27</sup> οἷς ἠθέλησεν ὁ θεὸς γνωρίσαι τί τὸ πλοῦτος τῆς δόξης τοῦ μυστηρίου τούτου ἐν τοῖς ἔθνεσιν, ὅς<sup>t</sup> ἐστιν χριστὸς ἐν ὑμῖν, ἡ ἐλπὶς τῆς δόξης·
<sup>28</sup> ὃν ἡμεῖς καταγγέλλομεν, νουθετοῦντες πάντα ἄνθρωπον, καὶ διδάσκοντες πάντα ἄνθρωπον ἐν πάσῃ σοφίᾳ, ἵνα παραστήσωμεν πάντα ἄνθρωπον τέλειον ἐν χριστῷ Ἰησοῦ·<sup>u</sup> 
<sup>29</sup> εἰς ὃ καὶ κοπιῶ, ἀγωνιζόμενος κατὰ τὴν ἐνέργειαν αὐτοῦ, τὴν ἐνεργουμένην ἐν ἐμοὶ ἐν δυνάμει.

> - <sup>a</sup> 1. N Ἰησοῦ χριστοῦ ⇒ χριστοῦ Ἰησοῦ
> - <sup>b</sup> 2. N Κολασσαῖς ⇒ Κολοσσαῖς
> - <sup>c</sup> 2. N καὶ κυρίου Ἰησοῦ χριστοῦ ⇒ -
> - <sup>d</sup> 3. N καὶ ⇒ -
> - <sup>e</sup> 4. N τὴν εἰς ⇒ ἣν ἔχετε εἰς
> - <sup>f</sup> 6. N καὶ ἔστιν ⇒ ἐστὶν
> - <sup>g</sup> 6. B καὶ αὐξανόμενον ⇒ -
> - <sup>h</sup> 7. N καὶ ⇒ -
> - <sup>i</sup> 10. N ὑμᾶς ⇒ -
> - <sup>j</sup> 10. N εἰς τὴν ἐπίγνωσιν ⇒ τῇ ἐπιγνώσει
> - <sup>k</sup> 12. N ἡμᾶς ⇒ ὑμᾶς
> - <sup>l</sup> 14. B ἀπολύτρωσιν ⇒ ἀπολύτρωσιν διὰ τοῦ αἵματος αὐτοῦ
> - <sup>m</sup> 16. N τὰ ἐν ⇒ ἐν
> - <sup>n</sup> 16. N τὰ ἐπὶ ⇒ ἐπὶ
> - <sup>o</sup> 20. N δι’ αὐτοῦ εἴτε ⇒ [δι ’ αὐτοῦ]εἴτε
> - <sup>p</sup> 20. N ἐπὶ τοῖς ⇒ ἐν τοῖς
> - <sup>q</sup> 23. N εἴγε ⇒ εἴ γε
> - <sup>r</sup> 23. N τῇ κτίσει ⇒ κτίσει
> - <sup>s</sup> 26. N νυνὶ ⇒ νῦν
> - <sup>t</sup> 27. N ὅς ⇒ ὅ
> - <sup>u</sup> 28. N Ἰησοῦ ⇒ -

## Chapter 2

<sup>1</sup> Θέλω γὰρ ὑμᾶς εἰδέναι ἡλίκον ἀγῶνα ἔχω περὶ<sup>a</sup> ὑμῶν καὶ τῶν ἐν Λαοδικείᾳ, καὶ ὅσοι οὐχ ἑωράκασιν<sup>b</sup> τὸ πρόσωπόν μου ἐν σαρκί,
<sup>2</sup> ἵνα παρακληθῶσιν αἱ καρδίαι αὐτῶν, συμβιβασθέντων<sup>c</sup> ἐν ἀγάπῃ, καὶ εἰς πάντα<sup>d</sup> πλοῦτον τῆς πληροφορίας τῆς συνέσεως, εἰς ἐπίγνωσιν τοῦ μυστηρίου τοῦ θεοῦ καὶ<sup>e</sup> πατρὸς καὶ τοῦ χριστοῦ,
<sup>3</sup> ἐν ᾧ εἰσὶν πάντες οἱ θησαυροὶ τῆς σοφίας καὶ τῆς<sup>f</sup> γνώσεως ἀπόκρυφοι.
<sup>4</sup> Τοῦτο δὲ<sup>g</sup> λέγω, ἵνα μή τις ὑμᾶς παραλογίζηται ἐν πιθανολογίᾳ.
<sup>5</sup> Εἰ γὰρ καὶ τῇ σαρκὶ ἄπειμι, ἀλλὰ τῷ πνεύματι σὺν ὑμῖν εἰμί, χαίρων καὶ βλέπων ὑμῶν τὴν τάξιν, καὶ τὸ στερέωμα τῆς εἰς χριστὸν πίστεως ὑμῶν.

<sup>6</sup> Ὡς οὖν παρελάβετε τὸν χριστὸν Ἰησοῦν τὸν κύριον, ἐν αὐτῷ περιπατεῖτε,
<sup>7</sup> ἐρριζωμένοι καὶ ἐποικοδομούμενοι ἐν αὐτῷ, καὶ βεβαιούμενοι ἐν<sup>h</sup> τῇ πίστει, καθὼς ἐδιδάχθητε, περισσεύοντες ἐν<sup>i</sup> αὐτῇ ἐν εὐχαριστίᾳ.

<sup>8</sup> Βλέπετε μή τις ὑμᾶς ἔσται ὁ συλαγωγῶν διὰ τῆς φιλοσοφίας καὶ κενῆς ἀπάτης, κατὰ τὴν παράδοσιν τῶν ἀνθρώπων, κατὰ τὰ στοιχεῖα τοῦ κόσμου, καὶ οὐ κατὰ χριστόν·
<sup>9</sup> ὅτι ἐν αὐτῷ κατοικεῖ πᾶν τὸ πλήρωμα τῆς θεότητος σωματικῶς,
<sup>10</sup> καί ἐστε ἐν αὐτῷ πεπληρωμένοι, ὅς ἐστιν ἡ κεφαλὴ πάσης ἀρχῆς καὶ ἐξουσίας·
<sup>11</sup> ἐν ᾧ καὶ περιετμήθητε περιτομῇ ἀχειροποιήτῳ, ἐν τῇ ἀπεκδύσει τοῦ σώματος τῶν<sup>j</sup> ἁμαρτιῶν τῆς σαρκός, ἐν τῇ περιτομῇ τοῦ χριστοῦ,
<sup>12</sup> συνταφέντες αὐτῷ ἐν τῷ βαπτίσματι,<sup>k</sup> ἐν ᾧ καὶ συνηγέρθητε διὰ τῆς πίστεως τῆς ἐνεργείας τοῦ θεοῦ, τοῦ ἐγείραντος αὐτὸν ἐκ τῶν<sup>l</sup> νεκρῶν.
<sup>13</sup> Καὶ ὑμᾶς, νεκροὺς ὄντας ἐν<sup>m</sup> τοῖς παραπτώμασιν καὶ τῇ ἀκροβυστίᾳ τῆς σαρκὸς ὑμῶν, συνεζῳοποίησεν ὑμᾶς σὺν αὐτῷ, χαρισάμενος ἡμῖν πάντα τὰ παραπτώματα,
<sup>14</sup> ἐξαλείψας τὸ καθ’ ἡμῶν χειρόγραφον τοῖς δόγμασιν, ὃ ἦν ὑπεναντίον ἡμῖν· καὶ αὐτὸ ἦρκεν ἐκ τοῦ μέσου, προσηλώσας αὐτὸ τῷ σταυρῷ·
<sup>15</sup> ἀπεκδυσάμενος τὰς ἀρχὰς καὶ τὰς ἐξουσίας, ἐδειγμάτισεν ἐν παρρησίᾳ, θριαμβεύσας αὐτοὺς ἐν αὐτῷ.

<sup>16</sup> Μὴ οὖν τις ὑμᾶς κρινέτω ἐν βρώσει ἢ<sup>n</sup> ἐν πόσει, ἢ ἐν μέρει ἑορτῆς ἢ νουμηνίας<sup>o</sup> ἢ σαββάτων·
<sup>17</sup> ἅ ἐστιν σκιὰ τῶν μελλόντων, τὸ δὲ σῶμα χριστοῦ.<sup>p</sup> 
<sup>18</sup> Μηδεὶς ὑμᾶς καταβραβευέτω θέλων ἐν ταπεινοφροσύνῃ καὶ θρησκείᾳ τῶν ἀγγέλων, ἃ μὴ<sup>q</sup> ἑώρακεν ἐμβατεύων, εἰκῇ φυσιούμενος ὑπὸ τοῦ νοὸς τῆς σαρκὸς αὐτοῦ,
<sup>19</sup> καὶ οὐ κρατῶν τὴν κεφαλήν, ἐξ οὗ πᾶν τὸ σῶμα, διὰ τῶν ἁφῶν καὶ συνδέσμων ἐπιχορηγούμενον καὶ συμβιβαζόμενον, αὔξει τὴν αὔξησιν τοῦ θεοῦ.

<sup>20</sup> Εἰ ἀπεθάνετε σὺν χριστῷ, ἀπὸ τῶν στοιχείων τοῦ κόσμου, τί ὡς ζῶντες ἐν κόσμῳ δογματίζεσθε,
<sup>21</sup> Μὴ ἅψῃ, μηδὲ γεύσῃ, μηδὲ θίγῃς
<sup>22</sup> ἅ ἐστιν πάντα εἰς φθορὰν τῇ ἀποχρήσει κατὰ τὰ ἐντάλματα καὶ διδασκαλίας τῶν ἀνθρώπων;
<sup>23</sup> Ἅτινά ἐστιν λόγον μὲν ἔχοντα σοφίας ἐν ἐθελοθρησκείᾳ<sup>r</sup> καὶ ταπεινοφροσύνῃ καὶ<sup>s</sup> ἀφειδίᾳ σώματος, οὐκ ἐν τιμῇ τινὶ πρὸς πλησμονὴν τῆς σαρκός.

> - <sup>a</sup> 1. N περὶ ⇒ ὑπὲρ
> - <sup>b</sup> 1. N ἑωράκασιν ⇒ ἑόρακαν
> - <sup>c</sup> 2. N συμβιβασθέντων ⇒ συμβιβασθέντες
> - <sup>d</sup> 2. N πάντα πλοῦτον ⇒ πᾶν πλοῦτος
> - <sup>e</sup> 2. N καὶ πατρὸς καὶ τοῦ ⇒ -
> - <sup>f</sup> 3. N τῆς γνώσεως ⇒ γνώσεως
> - <sup>g</sup> 4. N δὲ λέγω ἵνα μή τις ⇒ λέγω ἵνα μηδεὶς
> - <sup>h</sup> 7. N ἐν τῇ ⇒ τῇ
> - <sup>i</sup> 7. N ἐν αὐτῇ ⇒ -
> - <sup>j</sup> 11. N τῶν ἁμαρτιῶν ⇒ -
> - <sup>k</sup> 12. N βαπτίσματι ⇒ βαπτισμῷ
> - <sup>l</sup> 12. N τῶν ⇒ -
> - <sup>m</sup> 13. N ἐν ⇒ [ἐν]
> - <sup>n</sup> 16. N ἢ ἐν πόσει ⇒ καὶ ἐν πόσει
> - <sup>o</sup> 16. N νουμηνίας ⇒ νεομηνίας
> - <sup>p</sup> 17. N χριστοῦ ⇒ τοῦ χριστοῦ
> - <sup>q</sup> 18. N μὴ ἑώρακεν ⇒ ἑόρακεν
> - <sup>r</sup> 23. N ἐθελοθρησκείᾳ ⇒ ἐθελοθρησκίᾳ
> - <sup>s</sup> 23. N καὶ ἀφειδίᾳ ⇒ [καὶ]ἀφειδίᾳ

## Chapter 3

<sup>1</sup> Εἰ οὖν συνηγέρθητε τῷ χριστῷ, τὰ ἄνω ζητεῖτε, οὗ ὁ χριστός ἐστιν ἐν δεξιᾷ τοῦ θεοῦ καθήμενος.
<sup>2</sup> Τὰ ἄνω φρονεῖτε, μὴ τὰ ἐπὶ τῆς γῆς.
<sup>3</sup> Ἀπεθάνετε γάρ, καὶ ἡ ζωὴ ὑμῶν κέκρυπται σὺν τῷ χριστῷ ἐν τῷ θεῷ.
<sup>4</sup> Ὅταν ὁ χριστὸς φανερωθῇ, ἡ ζωὴ ἡμῶν,<sup>a</sup> τότε καὶ ὑμεῖς σὺν αὐτῷ φανερωθήσεσθε ἐν δόξῃ.

<sup>5</sup> Νεκρώσατε οὖν τὰ μέλη ὑμῶν<sup>b</sup> τὰ ἐπὶ τῆς γῆς, πορνείαν, ἀκαθαρσίαν, πάθος, ἐπιθυμίαν κακήν, καὶ τὴν πλεονεξίαν, ἥτις ἐστὶν εἰδωλολατρεία,<sup>c</sup> 
<sup>6</sup> δι’ ἃ ἔρχεται ἡ ὀργὴ τοῦ θεοῦ ἐπὶ<sup>d</sup> τοὺς υἱοὺς τῆς ἀπειθείας·
<sup>7</sup> ἐν οἷς καὶ ὑμεῖς περιεπατήσατέ ποτε, ὅτε ἐζῆτε ἐν αὐτοῖς.<sup>e</sup> 
<sup>8</sup> Νυνὶ δὲ ἀπόθεσθε καὶ ὑμεῖς τὰ πάντα, ὀργήν, θυμόν, κακίαν, βλασφημίαν, αἰσχρολογίαν ἐκ τοῦ στόματος ὑμῶν·
<sup>9</sup> μὴ ψεύδεσθε εἰς ἀλλήλους, ἀπεκδυσάμενοι τὸν παλαιὸν ἄνθρωπον σὺν ταῖς πράξεσιν αὐτοῦ,
<sup>10</sup> καὶ ἐνδυσάμενοι τὸν νέον, τὸν ἀνακαινούμενον εἰς ἐπίγνωσιν κατ’ εἰκόνα τοῦ κτίσαντος αὐτόν·
<sup>11</sup> ὅπου οὐκ ἔνι Ἕλλην καὶ Ἰουδαῖος, περιτομὴ καὶ ἀκροβυστία, βάρβαρος, Σκύθης, δοῦλος, ἐλεύθερος· ἀλλὰ τὰ<sup>f</sup> πάντα καὶ ἐν πᾶσιν χριστός.

<sup>12</sup> Ἐνδύσασθε οὖν, ὡς ἐκλεκτοὶ τοῦ θεοῦ, ἅγιοι καὶ ἠγαπημένοι, σπλάγχνα οἰκτιρμοῦ,<sup>g</sup> χρηστότητα, ταπεινοφροσύνην, πρᾳότητα,<sup>h</sup> μακροθυμίαν·
<sup>13</sup> ἀνεχόμενοι ἀλλήλων, καὶ χαριζόμενοι ἑαυτοῖς, ἐάν τις πρός τινα ἔχῃ μομφήν· καθὼς καὶ ὁ χριστὸς<sup>i</sup> ἐχαρίσατο ὑμῖν, οὕτως καὶ ὑμεῖς·
<sup>14</sup> ἐπὶ πᾶσιν δὲ τούτοις τὴν ἀγάπην, ἥτις<sup>j</sup> ἐστὶν σύνδεσμος τῆς τελειότητος.
<sup>15</sup> Καὶ ἡ εἰρήνη τοῦ θεοῦ<sup>k</sup> βραβευέτω ἐν ταῖς καρδίαις ὑμῶν, εἰς ἣν καὶ ἐκλήθητε ἐν ἑνὶ σώματι· καὶ εὐχάριστοι γίνεσθε.
<sup>16</sup> Ὁ λόγος τοῦ χριστοῦ ἐνοικείτω ἐν ὑμῖν πλουσίως ἐν πάσῃ σοφίᾳ· διδάσκοντες καὶ νουθετοῦντες ἑαυτούς, ψαλμοῖς, καὶ<sup>l</sup> ὕμνοις, καὶ ᾠδαῖς πνευματικαῖς, ἐν χάριτι<sup>m</sup> ᾄδοντες ἐν τῇ<sup>n</sup> καρδίᾳ ὑμῶν τῷ κυρίῳ.<sup>o</sup> 
<sup>17</sup> Καὶ πᾶν ὅ τι ἂν<sup>p</sup> ποιῆτε, ἐν λόγῳ ἢ ἐν ἔργῳ, πάντα ἐν ὀνόματι κυρίου Ἰησοῦ, εὐχαριστοῦντες τῷ θεῷ καὶ<sup>q</sup> πατρὶ δι’ αὐτοῦ.

<sup>18</sup> Αἱ γυναῖκες, ὑποτάσσεσθε τοῖς ἰδίοις<sup>r</sup> ἀνδράσιν, ὡς ἀνῆκεν ἐν κυρίῳ.
<sup>19</sup> Οἱ ἄνδρες, ἀγαπᾶτε τὰς γυναῖκας, καὶ μὴ πικραίνεσθε πρὸς αὐτάς.
<sup>20</sup> Τὰ τέκνα, ὑπακούετε τοῖς γονεῦσιν κατὰ πάντα· τοῦτο γάρ ἐστιν<sup>s</sup> εὐάρεστον ἐν κυρίῳ.
<sup>21</sup> Οἱ πατέρες, μὴ ἐρεθίζετε τὰ τέκνα ὑμῶν, ἵνα μὴ ἀθυμῶσιν.
<sup>22</sup> Οἱ δοῦλοι, ὑπακούετε κατὰ πάντα τοῖς κατὰ σάρκα κυρίοις, μὴ ἐν ὀφθαλμοδουλείαις<sup>t</sup> ὡς ἀνθρωπάρεσκοι, ἀλλ’ ἐν ἁπλότητι καρδίας, φοβούμενοι τὸν θεόν·<sup>u</sup> 
<sup>23</sup> καὶ<sup>v</sup> πᾶν ὅ τι ἐὰν ποιῆτε, ἐκ ψυχῆς ἐργάζεσθε, ὡς τῷ κυρίῳ καὶ οὐκ ἀνθρώποις·
<sup>24</sup> εἰδότες ὅτι ἀπὸ κυρίου λήψεσθε<sup>w</sup> τὴν ἀνταπόδοσιν τῆς κληρονομίας· τῷ γὰρ<sup>x</sup> κυρίῳ χριστῷ δουλεύετε. 
<sup>25</sup> Ὁ δὲ<sup>y</sup> ἀδικῶν κομιεῖται ὃ ἠδίκησεν· καὶ οὐκ ἔστιν προσωποληψία.<sup>z</sup> 

> - <sup>a</sup> 4. N ἡμῶν ⇒ ὑμῶν
> - <sup>b</sup> 5. N ὑμῶν ⇒ -
> - <sup>c</sup> 5. N εἰδωλολατρεία ⇒ εἰδωλολατρία
> - <sup>d</sup> 6. N ἐπὶ τοὺς υἱοὺς τῆς ἀπειθείας ⇒ [ἐπὶ τοὺς υἱοὺς τῆς ἀπειθείας]
> - <sup>e</sup> 7. N αὐτοῖς ⇒ τούτοις
> - <sup>f</sup> 11. N τὰ ⇒ [τὰ]
> - <sup>g</sup> 12. B οἰκτιρμοῦ ⇒ οἰκτιρμῶν
> - <sup>h</sup> 12. N πρᾳότητα ⇒ πραύ ̈ τητα
> - <sup>i</sup> 13. N χριστὸς ⇒ κύριος
> - <sup>j</sup> 14. N ἥτις ⇒ ὅ
> - <sup>k</sup> 15. N θεοῦ ⇒ χριστοῦ
> - <sup>l</sup> 16. N καὶ ὕμνοις καὶ ⇒ ὕμνοις
> - <sup>m</sup> 16. N χάριτι ⇒ [τῇ]χάριτι
> - <sup>n</sup> 16. N τῇ καρδίᾳ ⇒ ταῖς καρδίαις
> - <sup>o</sup> 16. N κυρίῳ ⇒ θεῷ
> - <sup>p</sup> 17. N ἂν ⇒ ἐὰν
> - <sup>q</sup> 17. N καὶ πατρὶ ⇒ πατρὶ
> - <sup>r</sup> 18. N ἰδίοις ⇒ -
> - <sup>s</sup> 20. N ἐστιν εὐάρεστον ⇒ εὐάρεστόν ἐστιν
> - <sup>t</sup> 22. N ὀφθαλμοδουλείαις ⇒ ὀφθαλμοδουλίᾳ
> - <sup>u</sup> 22. N θεόν ⇒ κύριον
> - <sup>v</sup> 23. N καὶ πᾶν ὅ τι ⇒ ὃ
> - <sup>w</sup> 24. N λήψεσθε ⇒ ἀπολήμψεσθε
> - <sup>x</sup> 24. N γὰρ ⇒ -
> - <sup>y</sup> 25. N δὲ ἀδικῶν κομιεῖται ⇒ γὰρ ἀδικῶν κομίσεται
> - <sup>z</sup> 25. N προσωποληψία ⇒ προσωπολημψία

## Chapter 4

<sup>1</sup> Οἱ κύριοι, τὸ δίκαιον καὶ τὴν ἰσότητα τοῖς δούλοις παρέχεσθε, εἰδότες ὅτι καὶ ὑμεῖς ἔχετε κύριον ἐν οὐρανοῖς.<sup>a</sup> 

<sup>2</sup> Τῇ προσευχῇ προσκαρτερεῖτε, γρηγοροῦντες ἐν αὐτῇ ἐν εὐχαριστίᾳ·
<sup>3</sup> προσευχόμενοι ἅμα καὶ περὶ ἡμῶν, ἵνα ὁ θεὸς ἀνοίξῃ ἡμῖν θύραν τοῦ λόγου, λαλῆσαι τὸ μυστήριον τοῦ χριστοῦ, δι’ ὃ καὶ δέδεμαι·
<sup>4</sup> ἵνα φανερώσω αὐτό, ὡς δεῖ με λαλῆσαι.
<sup>5</sup> Ἐν σοφίᾳ περιπατεῖτε πρὸς τοὺς ἔξω, τὸν καιρὸν ἐξαγοραζόμενοι.
<sup>6</sup> Ὁ λόγος ὑμῶν πάντοτε ἐν χάριτι, ἅλατι ἠρτυμένος, εἰδέναι πῶς δεῖ ὑμᾶς ἑνὶ ἑκάστῳ ἀποκρίνεσθαι.

<sup>7</sup> Τὰ κατ’ ἐμὲ πάντα γνωρίσει ὑμῖν Τυχικός, ὁ ἀγαπητὸς ἀδελφὸς καὶ πιστὸς διάκονος καὶ σύνδουλος ἐν κυρίῳ·
<sup>8</sup> ὃν ἔπεμψα πρὸς ὑμᾶς εἰς αὐτὸ τοῦτο, ἵνα γνῷ<sup>b</sup> τὰ περὶ ὑμῶν καὶ παρακαλέσῃ τὰς καρδίας ὑμῶν·
<sup>9</sup> σὺν Ὀνησίμῳ τῷ πιστῷ καὶ ἀγαπητῷ ἀδελφῷ, ὅς ἐστιν ἐξ ὑμῶν. Πάντα ὑμῖν γνωριοῦσιν<sup>c</sup> τὰ ὧδε.

<sup>10</sup> Ἀσπάζεται ὑμᾶς Ἀρίσταρχος ὁ συναιχμάλωτός μου, καὶ Μάρκος ὁ ἀνεψιὸς Βαρνάβᾳ, περὶ οὗ ἐλάβετε ἐντολάς ἐὰν ἔλθῃ πρὸς ὑμᾶς, δέξασθε αὐτόν·
<sup>11</sup> καὶ Ἰησοῦς ὁ λεγόμενος Ἰοῦστος, οἱ ὄντες ἐκ περιτομῆς· οὗτοι μόνοι συνεργοὶ εἰς τὴν βασιλείαν τοῦ θεοῦ, οἵτινες ἐγενήθησάν μοι παρηγορία.
<sup>12</sup> Ἀσπάζεται ὑμᾶς Ἐπαφρᾶς ὁ ἐξ ὑμῶν, δοῦλος χριστοῦ,<sup>d</sup> πάντοτε ἀγωνιζόμενος ὑπὲρ ὑμῶν ἐν ταῖς προσευχαῖς, ἵνα στῆτε<sup>e</sup> τέλειοι καὶ πεπληρωμένοι<sup>f</sup> ἐν παντὶ θελήματι τοῦ θεοῦ.
<sup>13</sup> Μαρτυρῶ γὰρ αὐτῷ ὅτι ἔχει ζῆλον<sup>g</sup> πολὺν ὑπὲρ ὑμῶν καὶ τῶν ἐν Λαοδικείᾳ καὶ τῶν ἐν Ἱεραπόλει.
<sup>14</sup> Ἀσπάζεται ὑμᾶς Λουκᾶς ὁ ἰατρὸς ὁ ἀγαπητός, καὶ Δημᾶς.
<sup>15</sup> Ἀσπάσασθε τοὺς ἐν Λαοδικείᾳ ἀδελφούς, καὶ Νυμφᾶν,<sup>h</sup> καὶ τὴν κατ’ οἶκον αὐτοῦ<sup>i</sup> ἐκκλησίαν.
<sup>16</sup> Καὶ ὅταν ἀναγνωσθῇ παρ’ ὑμῖν ἡ ἐπιστολή, ποιήσατε ἵνα καὶ ἐν τῇ Λαοδικαίων<sup>j</sup> ἐκκλησίᾳ ἀναγνωσθῇ, καὶ τὴν ἐκ Λαοδικείας ἵνα καὶ ὑμεῖς ἀναγνῶτε.
<sup>17</sup> Καὶ εἴπατε Ἀρχίππῳ, Βλέπε τὴν διακονίαν ἣν παρέλαβες ἐν κυρίῳ, ἵνα αὐτὴν πληροῖς.

<sup>18</sup> Ὁ ἀσπασμὸς τῇ ἐμῇ χειρὶ Παύλου. Μνημονεύετέ μου τῶν δεσμῶν. Ἡ χάρις μεθ’ ὑμῶν. Ἀμήν.<sup>k</sup> 

> - <sup>a</sup> 1. N οὐρανοῖς ⇒ οὐρανῷ
> - <sup>b</sup> 8. N γνῷ τὰ περὶ ὑμῶν ⇒ γνῶτε τὰ περὶ ἡμῶν
> - <sup>c</sup> 9. N γνωριοῦσιν ⇒ γνωρίσουσιν
> - <sup>d</sup> 12. N χριστοῦ ⇒ χριστοῦ[Ἰησοῦ]
> - <sup>e</sup> 12. N στῆτε ⇒ σταθῆτε
> - <sup>f</sup> 12. N πεπληρωμένοι ⇒ πεπληροφορημένοι
> - <sup>g</sup> 13. N ζῆλον πολὺν ⇒ πολὺν πόνον
> - <sup>h</sup> 15. N Νυμφᾶν ⇒ Νύμφαν
> - <sup>i</sup> 15. N αὐτοῦ ⇒ αὐτῆς
> - <sup>j</sup> 16. N Λαοδικαίων ⇒ Λαοδικέων
> - <sup>k</sup> 18. N Ἀμήν ⇒ -
