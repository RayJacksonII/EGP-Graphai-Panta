## Chapter 1

<sup>1</sup> Παῦλος, ἀπόστολος Ἰησοῦ<sup>a</sup> χριστοῦ διὰ θελήματος θεοῦ, τοῖς ἁγίοις τοῖς οὖσιν ἐν<sup>b</sup> Ἐφέσῳ καὶ πιστοῖς ἐν χριστῷ Ἰησοῦ·
<sup>2</sup> χάρις ὑμῖν καὶ εἰρήνη ἀπὸ θεοῦ πατρὸς ἡμῶν καὶ κυρίου Ἰησοῦ χριστοῦ.

<sup>3</sup> Εὐλογητὸς ὁ θεὸς καὶ πατὴρ τοῦ κυρίου ἡμῶν Ἰησοῦ χριστοῦ, ὁ εὐλογήσας ἡμᾶς ἐν πάσῃ εὐλογίᾳ πνευματικῇ ἐν τοῖς ἐπουρανίοις ἐν χριστῷ·
<sup>4</sup> καθὼς ἐξελέξατο ἡμᾶς ἐν αὐτῷ πρὸ καταβολῆς κόσμου, εἶναι ἡμᾶς ἁγίους καὶ ἀμώμους κατενώπιον αὐτοῦ ἐν ἀγάπῃ,
<sup>5</sup> προορίσας ἡμᾶς εἰς υἱοθεσίαν διὰ Ἰησοῦ χριστοῦ εἰς αὐτόν, κατὰ τὴν εὐδοκίαν τοῦ θελήματος αὐτοῦ,
<sup>6</sup> εἰς ἔπαινον δόξης τῆς χάριτος αὐτοῦ, ἐν<sup>c</sup> ᾗ ἐχαρίτωσεν ἡμᾶς ἐν τῷ ἠγαπημένῳ·
<sup>7</sup> ἐν ᾧ ἔχομεν τὴν ἀπολύτρωσιν διὰ τοῦ αἵματος αὐτοῦ, τὴν ἄφεσιν τῶν παραπτωμάτων, κατὰ τὸν<sup>d</sup> πλοῦτον τῆς χάριτος αὐτοῦ,
<sup>8</sup> ἧς ἐπερίσσευσεν εἰς ἡμᾶς ἐν πάσῃ σοφίᾳ καὶ φρονήσει,
<sup>9</sup> γνωρίσας ἡμῖν τὸ μυστήριον τοῦ θελήματος αὐτοῦ, κατὰ τὴν εὐδοκίαν αὐτοῦ, ἣν προέθετο ἐν αὐτῷ
<sup>10</sup> εἰς οἰκονομίαν τοῦ πληρώματος τῶν καιρῶν, ἀνακεφαλαιώσασθαι τὰ πάντα ἐν τῷ χριστῷ, τὰ ἐπὶ τοῖς οὐρανοῖς καὶ τὰ ἐπὶ τῆς γῆς·
<sup>11</sup> ἐν αὐτῷ,<sup>e</sup> ἐν ᾧ καὶ ἐκληρώθημεν προορισθέντες κατὰ πρόθεσιν τοῦ τὰ πάντα ἐνεργοῦντος κατὰ τὴν βουλὴν τοῦ θελήματος αὐτοῦ,
<sup>12</sup> εἰς τὸ εἶναι ἡμᾶς εἰς ἔπαινον δόξης αὐτοῦ, τοὺς προηλπικότας ἐν τῷ χριστῷ·
<sup>13</sup> ἐν ᾧ καὶ ὑμεῖς, ἀκούσαντες τὸν λόγον τῆς ἀληθείας, τὸ εὐαγγέλιον τῆς σωτηρίας ὑμῶν, ἐν ᾧ καὶ πιστεύσαντες ἐσφραγίσθητε τῷ πνεύματι τῆς ἐπαγγελίας τῷ ἁγίῳ,
<sup>14</sup> ὅς<sup>f</sup> ἐστιν ἀρραβὼν τῆς κληρονομίας ἡμῶν, εἰς ἀπολύτρωσιν τῆς περιποιήσεως, εἰς ἔπαινον τῆς δόξης αὐτοῦ.

<sup>15</sup> Διὰ τοῦτο κἀγώ, ἀκούσας τὴν καθ’ ὑμᾶς πίστιν ἐν τῷ κυρίῳ Ἰησοῦ καὶ τὴν ἀγάπην τὴν εἰς πάντας τοὺς ἁγίους,
<sup>16</sup> οὐ παύομαι εὐχαριστῶν ὑπὲρ ὑμῶν, μνείαν ὑμῶν<sup>g</sup> ποιούμενος ἐπὶ τῶν προσευχῶν μου·
<sup>17</sup> ἵνα ὁ θεὸς τοῦ κυρίου ἡμῶν Ἰησοῦ χριστοῦ, ὁ πατὴρ τῆς δόξης, δῴη<sup>h</sup> ὑμῖν πνεῦμα σοφίας καὶ ἀποκαλύψεως, ἐν ἐπιγνώσει αὐτοῦ·
<sup>18</sup> πεφωτισμένους τοὺς ὀφθαλμοὺς τῆς καρδίας ὑμῶν,<sup>i</sup> εἰς τὸ εἰδέναι ὑμᾶς τίς ἐστιν ἡ ἐλπὶς τῆς κλήσεως αὐτοῦ, καὶ<sup>j</sup> τίς ὁ πλοῦτος τῆς δόξης τῆς κληρονομίας αὐτοῦ ἐν τοῖς ἁγίοις,
<sup>19</sup> καὶ τί τὸ ὑπερβάλλον μέγεθος τῆς δυνάμεως αὐτοῦ εἰς ἡμᾶς τοὺς πιστεύοντας, κατὰ τὴν ἐνέργειαν τοῦ κράτους τῆς ἰσχύος αὐτοῦ
<sup>20</sup> ἣν ἐνήργησεν ἐν τῷ χριστῷ, ἐγείρας αὐτὸν ἐκ τῶν<sup>k</sup> νεκρῶν, καὶ ἐκάθισεν ἐν δεξιᾷ αὐτοῦ ἐν τοῖς ἐπουρανίοις,
<sup>21</sup> ὑπεράνω πάσης ἀρχῆς καὶ ἐξουσίας καὶ δυνάμεως καὶ κυριότητος, καὶ παντὸς ὀνόματος ὀνομαζομένου οὐ μόνον ἐν τῷ αἰῶνι τούτῳ, ἀλλὰ καὶ ἐν τῷ μέλλοντι·
<sup>22</sup> καὶ πάντα ὑπέταξεν ὑπὸ τοὺς πόδας αὐτοῦ, καὶ αὐτὸν ἔδωκεν κεφαλὴν ὑπὲρ πάντα τῇ ἐκκλησίᾳ,
<sup>23</sup> ἥτις ἐστὶν τὸ σῶμα αὐτοῦ, τὸ πλήρωμα τοῦ τὰ πάντα ἐν πᾶσιν πληρουμένου.

> - <sup>a</sup> 1. N Ἰησοῦ χριστοῦ ⇒ χριστοῦ Ἰησοῦ
> - <sup>b</sup> 1. N ἐν Ἐφέσῳ ⇒ [ἐν Ἐφέσῳ]
> - <sup>c</sup> 6. N ἐν ᾗ ⇒ ἧς
> - <sup>d</sup> 7. N τὸν πλοῦτον ⇒ τὸ πλοῦτος
> - <sup>e</sup> 11. N ἐν αὐτῷ, ἐν ᾧ ⇒ ἐν αὐτῷ. Ἐν ᾧ
> - <sup>f</sup> 14. N ὅς ⇒ ὅ
> - <sup>g</sup> 16. N ὑμῶν ποιούμενος ⇒ ποιούμενος
> - <sup>h</sup> 17. N δῴη ⇒ δώῃ
> - <sup>i</sup> 18. N ὑμῶν ⇒ [ὑμῶν]
> - <sup>j</sup> 18. N καὶ ⇒ -
> - <sup>k</sup> 20. N τῶν νεκρῶν καὶ ἐκάθισεν ⇒ νεκρῶν καὶ καθίσας

## Chapter 2

<sup>1</sup> Καὶ ὑμᾶς ὄντας νεκροὺς τοῖς παραπτώμασιν καὶ ταῖς ἁμαρτίαις,<sup>a</sup> 
<sup>2</sup> ἐν αἷς ποτὲ περιεπατήσατε κατὰ τὸν αἰῶνα τοῦ κόσμου τούτου, κατὰ τὸν ἄρχοντα τῆς ἐξουσίας τοῦ ἀέρος, τοῦ πνεύματος τοῦ νῦν ἐνεργοῦντος ἐν τοῖς υἱοῖς τῆς ἀπειθείας·
<sup>3</sup> ἐν οἷς καὶ ἡμεῖς πάντες ἀνεστράφημέν ποτε ἐν ταῖς ἐπιθυμίαις τῆς σαρκὸς ἡμῶν, ποιοῦντες τὰ θελήματα τῆς σαρκὸς καὶ τῶν διανοιῶν, καὶ ἦμεν<sup>b</sup> τέκνα φύσει ὀργῆς, ὡς καὶ οἱ λοιποί·
<sup>4</sup> ὁ δὲ θεός, πλούσιος ὢν ἐν ἐλέει, διὰ τὴν πολλὴν ἀγάπην αὐτοῦ ἣν ἠγάπησεν ἡμᾶς,
<sup>5</sup> καὶ ὄντας ἡμᾶς νεκροὺς τοῖς παραπτώμασιν συνεζῳοποίησεν τῷ χριστῷ χάριτί ἐστε σεσῳσμένοι
<sup>6</sup> καὶ συνήγειρεν, καὶ συνεκάθισεν ἐν τοῖς ἐπουρανίοις ἐν χριστῷ Ἰησοῦ·
<sup>7</sup> ἵνα ἐνδείξηται ἐν τοῖς αἰῶσιν τοῖς ἐπερχομένοις τὸν<sup>c</sup> ὑπερβάλλοντα πλοῦτον τῆς χάριτος αὐτοῦ ἐν χρηστότητι ἐφ’ ἡμᾶς ἐν χριστῷ Ἰησοῦ·
<sup>8</sup> τῇ γὰρ χάριτί ἐστε σεσῳσμένοι διὰ τῆς<sup>d</sup> πίστεως, καὶ τοῦτο οὐκ ἐξ ὑμῶν· θεοῦ τὸ δῶρον·
<sup>9</sup> οὐκ ἐξ ἔργων, ἵνα μή τις καυχήσηται.
<sup>10</sup> Αὐτοῦ γάρ ἐσμεν ποίημα, κτισθέντες ἐν χριστῷ Ἰησοῦ ἐπὶ ἔργοις ἀγαθοῖς, οἷς προητοίμασεν ὁ θεός, ἵνα ἐν αὐτοῖς περιπατήσωμεν.

<sup>11</sup> Διὸ μνημονεύετε ὅτι ὑμεῖς<sup>e</sup> ποτὲ τὰ ἔθνη ἐν σαρκί, οἱ λεγόμενοι ἀκροβυστία ὑπὸ τῆς λεγομένης περιτομῆς ἐν σαρκὶ χειροποιήτου,
<sup>12</sup> ὅτι ἦτε ἐν<sup>f</sup> τῷ καιρῷ ἐκείνῳ χωρὶς χριστοῦ, ἀπηλλοτριωμένοι τῆς πολιτείας τοῦ Ἰσραήλ, καὶ ξένοι τῶν διαθηκῶν τῆς ἐπαγγελίας, ἐλπίδα μὴ ἔχοντες, καὶ ἄθεοι ἐν τῷ κόσμῳ.
<sup>13</sup> Νυνὶ δὲ ἐν χριστῷ Ἰησοῦ ὑμεῖς οἱ ποτὲ ὄντες μακρὰν ἐγγὺς<sup>g</sup> ἐγενήθητε ἐν τῷ αἵματι τοῦ χριστοῦ.
<sup>14</sup> Αὐτὸς γάρ ἐστιν ἡ εἰρήνη ἡμῶν, ὁ ποιήσας τὰ ἀμφότερα ἕν, καὶ τὸ μεσότοιχον τοῦ φραγμοῦ λύσας,
<sup>15</sup> τὴν ἔχθραν ἐν τῇ σαρκὶ αὐτοῦ, τὸν νόμον τῶν ἐντολῶν ἐν δόγμασιν, καταργήσας· ἵνα τοὺς δύο κτίσῃ ἐν ἑαυτῷ<sup>h</sup> εἰς ἕνα καινὸν ἄνθρωπον, ποιῶν εἰρήνην,
<sup>16</sup> καὶ ἀποκαταλλάξῃ τοὺς ἀμφοτέρους ἐν ἑνὶ σώματι τῷ θεῷ διὰ τοῦ σταυροῦ, ἀποκτείνας τὴν ἔχθραν ἐν αὐτῷ·
<sup>17</sup> καὶ ἐλθὼν εὐηγγελίσατο εἰρήνην ὑμῖν τοῖς μακρὰν καὶ τοῖς<sup>i</sup> ἐγγύς·
<sup>18</sup> ὅτι δι’ αὐτοῦ ἔχομεν τὴν προσαγωγὴν οἱ ἀμφότεροι ἐν ἑνὶ πνεύματι πρὸς τὸν πατέρα.
<sup>19</sup> Ἄρα οὖν οὐκέτι ἐστὲ ξένοι καὶ πάροικοι, ἀλλὰ συμπολῖται<sup>j</sup> τῶν ἁγίων καὶ οἰκεῖοι τοῦ θεοῦ,
<sup>20</sup> ἐποικοδομηθέντες ἐπὶ τῷ θεμελίῳ τῶν ἀποστόλων καὶ προφητῶν, ὄντος ἀκρογωνιαίου αὐτοῦ Ἰησοῦ<sup>k</sup> χριστοῦ,
<sup>21</sup> ἐν ᾧ πᾶσα οἰκοδομὴ συναρμολογουμένη αὔξει εἰς ναὸν ἅγιον ἐν κυρίῳ,
<sup>22</sup> ἐν ᾧ καὶ ὑμεῖς συνοικοδομεῖσθε εἰς κατοικητήριον τοῦ θεοῦ ἐν πνεύματι.

> - <sup>a</sup> 1. N ἁμαρτίαις ⇒ ἁμαρτίαις ὑμῶν
> - <sup>b</sup> 3. N ἦμεν ⇒ ἤμεθα
> - <sup>c</sup> 7. N τὸν ὑπερβάλλοντα πλοῦτον ⇒ τὸ ὑπερβάλλον πλοῦτος
> - <sup>d</sup> 8. N τῆς ⇒ -
> - <sup>e</sup> 11. N ὑμεῖς ποτὲ ⇒ ποτὲ ὑμεῖς
> - <sup>f</sup> 12. N ἦτε ἐν ⇒ ἦτε
> - <sup>g</sup> 13. N ἐγγὺς ἐγενήθητε ⇒ ἐγενήθητε ἐγγὺς
> - <sup>h</sup> 15. N ἑαυτῷ ⇒ αὐτῷ
> - <sup>i</sup> 17. N καὶ τοῖς ⇒ καὶ εἰρήνην τοῖς
> - <sup>j</sup> 19. N συμπολῖται ⇒ ἐστὲ συμπολῖται
> - <sup>k</sup> 20. N Ἰησοῦ χριστοῦ ⇒ χριστοῦ Ἰησοῦ

## Chapter 3

<sup>1</sup> Τούτου χάριν ἐγὼ Παῦλος ὁ δέσμιος τοῦ χριστοῦ Ἰησοῦ<sup>a</sup> ὑπὲρ ὑμῶν τῶν ἐθνῶν,
<sup>2</sup> εἴγε<sup>b</sup> ἠκούσατε τὴν οἰκονομίαν τῆς χάριτος τοῦ θεοῦ τῆς δοθείσης μοι εἰς ὑμᾶς,
<sup>3</sup> ὅτι<sup>c</sup> κατὰ ἀποκάλυψιν ἐγνώρισέν<sup>d</sup> μοι τὸ μυστήριον, καθὼς προέγραψα ἐν ὀλίγῳ,
<sup>4</sup> πρὸς ὃ δύνασθε ἀναγινώσκοντες νοῆσαι τὴν σύνεσίν μου ἐν τῷ μυστηρίῳ τοῦ χριστοῦ·
<sup>5</sup> ὃ ἑτέραις γενεαῖς οὐκ ἐγνωρίσθη τοῖς υἱοῖς τῶν ἀνθρώπων, ὡς νῦν ἀπεκαλύφθη τοῖς ἁγίοις ἀποστόλοις αὐτοῦ καὶ προφήταις ἐν πνεύματι·
<sup>6</sup> εἶναι τὰ ἔθνη συγκληρονόμα καὶ σύσσωμα καὶ συμμέτοχα τῆς ἐπαγγελίας αὐτοῦ<sup>e</sup> ἐν τῷ χριστῷ, διὰ τοῦ εὐαγγελίου,
<sup>7</sup> οὗ ἐγενόμην<sup>f</sup> διάκονος κατὰ τὴν δωρεὰν τῆς χάριτος τοῦ θεοῦ, τὴν<sup>g</sup> δοθεῖσάν μοι κατὰ τὴν ἐνέργειαν τῆς δυνάμεως αὐτοῦ.
<sup>8</sup> Ἐμοὶ τῷ ἐλαχιστοτέρῳ πάντων ἁγίων ἐδόθη ἡ χάρις αὕτη, ἐν<sup>h</sup> τοῖς ἔθνεσιν εὐαγγελίσασθαι τὸν<sup>i</sup> ἀνεξιχνίαστον πλοῦτον<sup>j</sup> τοῦ χριστοῦ,
<sup>9</sup> καὶ φωτίσαι πάντας<sup>k</sup> τίς ἡ οἰκονομία τοῦ μυστηρίου τοῦ ἀποκεκρυμμένου ἀπὸ τῶν αἰώνων ἐν τῷ θεῷ τῷ τὰ πάντα κτίσαντι διὰ<sup>l</sup> Ἰησοῦ χριστοῦ,
<sup>10</sup> ἵνα γνωρισθῇ νῦν ταῖς ἀρχαῖς καὶ ταῖς ἐξουσίαις ἐν τοῖς ἐπουρανίοις διὰ τῆς ἐκκλησίας ἡ πολυποίκιλος σοφία τοῦ θεοῦ,
<sup>11</sup> κατὰ πρόθεσιν τῶν αἰώνων ἣν ἐποίησεν ἐν χριστῷ<sup>m</sup> Ἰησοῦ τῷ κυρίῳ ἡμῶν·
<sup>12</sup> ἐν ᾧ ἔχομεν τὴν παρρησίαν καὶ τὴν<sup>n</sup> προσαγωγὴν ἐν πεποιθήσει διὰ τῆς πίστεως αὐτοῦ.
<sup>13</sup> Διὸ αἰτοῦμαι μὴ ἐκκακεῖν<sup>o</sup> ἐν ταῖς θλίψεσίν μου ὑπὲρ ὑμῶν, ἥτις ἐστὶν δόξα ὑμῶν.

<sup>14</sup> Τούτου χάριν κάμπτω τὰ γόνατά μου πρὸς τὸν πατέρα τοῦ<sup>p</sup> κυρίου ἡμῶν Ἰησοῦ χριστοῦ,
<sup>15</sup> ἐξ οὗ πᾶσα πατριὰ ἐν οὐρανοῖς καὶ ἐπὶ γῆς ὀνομάζεται,
<sup>16</sup> ἵνα δῴη<sup>q</sup> ὑμῖν, κατὰ τὸν<sup>r</sup> πλοῦτον τῆς δόξης αὐτοῦ, δυνάμει κραταιωθῆναι διὰ τοῦ πνεύματος αὐτοῦ εἰς τὸν ἔσω ἄνθρωπον,
<sup>17</sup> κατοικῆσαι τὸν χριστὸν διὰ τῆς πίστεως ἐν ταῖς καρδίαις ὑμῶν·
<sup>18</sup> ἐν ἀγάπῃ ἐρριζωμένοι καὶ τεθεμελιωμένοι ἵνα ἐξισχύσητε καταλαβέσθαι σὺν πᾶσιν τοῖς ἁγίοις τί τὸ πλάτος καὶ μῆκος καὶ βάθος<sup>s</sup> καὶ ὕψος,
<sup>19</sup> γνῶναί τε τὴν ὑπερβάλλουσαν τῆς γνώσεως ἀγάπην τοῦ χριστοῦ, ἵνα πληρωθῆτε εἰς πᾶν τὸ πλήρωμα τοῦ θεοῦ.

<sup>20</sup> Τῷ δὲ δυναμένῳ ὑπὲρ πάντα ποιῆσαι ὑπὲρ ἐκπερισσοῦ<sup>t</sup> ὧν αἰτούμεθα ἢ νοοῦμεν, κατὰ τὴν δύναμιν τὴν ἐνεργουμένην ἐν ἡμῖν,
<sup>21</sup> αὐτῷ ἡ δόξα ἐν τῇ ἐκκλησίᾳ ἐν<sup>u</sup> χριστῷ Ἰησοῦ, εἰς πάσας τὰς γενεὰς τοῦ αἰῶνος τῶν αἰώνων. Ἀμήν.

> - <sup>a</sup> 1. N Ἰησοῦ ⇒ [Ἰησοῦ]
> - <sup>b</sup> 2. N εἴγε ⇒ εἴ γε
> - <sup>c</sup> 3. N ὅτι ⇒ [ὅτι]
> - <sup>d</sup> 3. N ἐγνώρισέν ⇒ ἐγνωρίσθη
> - <sup>e</sup> 6. N αὐτοῦ ἐν τῷ χριστῷ ⇒ ἐν χριστῷ Ἰησοῦ
> - <sup>f</sup> 7. N ἐγενόμην ⇒ ἐγενήθην
> - <sup>g</sup> 7. N τὴν δοθεῖσάν ⇒ τῆς δοθείσης
> - <sup>h</sup> 8. N ἐν ⇒ -
> - <sup>i</sup> 8. N τὸν ⇒ τὸ
> - <sup>j</sup> 8. N πλοῦτον ⇒ πλοῦτος
> - <sup>k</sup> 9. N πάντας ⇒ [πάντας]
> - <sup>l</sup> 9. N διὰ Ἰησοῦ χριστοῦ ⇒ -
> - <sup>m</sup> 11. N χριστῷ ⇒ τῷ χριστῷ
> - <sup>n</sup> 12. N τὴν προσαγωγὴν ⇒ προσαγωγὴν
> - <sup>o</sup> 13. N ἐκκακεῖν ⇒ ἐγκακεῖν
> - <sup>p</sup> 14. N τοῦ κυρίου ἡμῶν Ἰησοῦ χριστοῦ ⇒ -
> - <sup>q</sup> 16. N δῴη ⇒ δῷ
> - <sup>r</sup> 16. N τὸν πλοῦτον ⇒ τὸ πλοῦτος
> - <sup>s</sup> 18. N βάθος καὶ ὕψος ⇒ ὕψος καὶ βάθος
> - <sup>t</sup> 20. N ὑπὲρ ἐκπερισσοῦ ⇒ ὑπερεκπερισσοῦ
> - <sup>u</sup> 21. N ἐκκλησίᾳ ⇒ ἐκκλησίᾳ καὶ

## Chapter 4

<sup>1</sup> Παρακαλῶ οὖν ὑμᾶς ἐγώ, ὁ δέσμιος ἐν κυρίῳ, ἀξίως περιπατῆσαι τῆς κλήσεως ἧς ἐκλήθητε,
<sup>2</sup> μετὰ πάσης ταπεινοφροσύνης καὶ πρᾳότητος,<sup>a</sup> μετὰ μακροθυμίας, ἀνεχόμενοι ἀλλήλων ἐν ἀγάπῃ,
<sup>3</sup> σπουδάζοντες τηρεῖν τὴν ἑνότητα τοῦ πνεύματος ἐν τῷ συνδέσμῳ τῆς εἰρήνης.
<sup>4</sup> Ἓν σῶμα καὶ ἓν πνεῦμα, καθὼς καὶ ἐκλήθητε ἐν μιᾷ ἐλπίδι τῆς κλήσεως ὑμῶν·
<sup>5</sup> εἷς κύριος, μία πίστις, ἓν βάπτισμα,
<sup>6</sup> εἷς θεὸς καὶ πατὴρ πάντων, ὁ ἐπὶ πάντων, καὶ διὰ πάντων, καὶ ἐν πᾶσιν ἡμῖν.<sup>b</sup> 
<sup>7</sup> Ἑνὶ δὲ ἑκάστῳ ἡμῶν ἐδόθη ἡ χάρις κατὰ τὸ μέτρον τῆς δωρεᾶς τοῦ χριστοῦ.
<sup>8</sup> Διὸ λέγει, Ἀναβὰς εἰς ὕψος ᾐχμαλώτευσεν αἰχμαλωσίαν, καὶ<sup>c</sup> ἔδωκεν δόματα τοῖς ἀνθρώποις.
<sup>9</sup> Τὸ δέ, Ἀνέβη, τί ἐστιν εἰ μὴ ὅτι καὶ κατέβη πρῶτον<sup>d</sup> εἰς τὰ κατώτερα μέρη<sup>e</sup> τῆς γῆς;
<sup>10</sup> Ὁ καταβάς, αὐτός ἐστιν καὶ ὁ ἀναβὰς ὑπεράνω πάντων τῶν οὐρανῶν, ἵνα πληρώσῃ τὰ πάντα.
<sup>11</sup> Καὶ αὐτὸς ἔδωκεν τοὺς μὲν ἀποστόλους, τοὺς δὲ προφήτας, τοὺς δὲ εὐαγγελιστάς, τοὺς δὲ ποιμένας καὶ διδασκάλους,
<sup>12</sup> πρὸς τὸν καταρτισμὸν τῶν ἁγίων, εἰς ἔργον διακονίας, εἰς οἰκοδομὴν τοῦ σώματος τοῦ χριστοῦ·
<sup>13</sup> μέχρι καταντήσωμεν οἱ πάντες εἰς τὴν ἑνότητα τῆς πίστεως καὶ τῆς ἐπιγνώσεως τοῦ υἱοῦ τοῦ θεοῦ, εἰς ἄνδρα τέλειον, εἰς μέτρον ἡλικίας τοῦ πληρώματος τοῦ χριστοῦ·
<sup>14</sup> ἵνα μηκέτι ὦμεν νήπιοι, κλυδωνιζόμενοι καὶ περιφερόμενοι παντὶ ἀνέμῳ τῆς διδασκαλίας, ἐν τῇ κυβείᾳ τῶν ἀνθρώπων, ἐν πανουργίᾳ πρὸς τὴν μεθοδείαν<sup>f</sup> τῆς πλάνης·
<sup>15</sup> ἀληθεύοντες δὲ ἐν ἀγάπῃ αὐξήσωμεν εἰς αὐτὸν τὰ πάντα, ὅς ἐστιν ἡ κεφαλή, ὁ<sup>g</sup> χριστός,
<sup>16</sup> ἐξ οὗ πᾶν τὸ σῶμα συναρμολογούμενον καὶ συμβιβαζόμενον διὰ πάσης ἁφῆς τῆς ἐπιχορηγίας, κατ’ ἐνέργειαν ἐν μέτρῳ ἑνὸς ἑκάστου μέρους, τὴν αὔξησιν τοῦ σώματος ποιεῖται εἰς οἰκοδομὴν ἑαυτοῦ ἐν ἀγάπῃ.

<sup>17</sup> Τοῦτο οὖν λέγω καὶ μαρτύρομαι ἐν κυρίῳ, μηκέτι ὑμᾶς περιπατεῖν, καθὼς καὶ τὰ λοιπὰ<sup>h</sup> ἔθνη περιπατεῖ ἐν ματαιότητι τοῦ νοὸς αὐτῶν,
<sup>18</sup> ἐσκοτισμένοι<sup>i</sup> τῇ διανοίᾳ, ὄντες ἀπηλλοτριωμένοι τῆς ζωῆς τοῦ θεοῦ διὰ τὴν ἄγνοιαν τὴν οὖσαν ἐν αὐτοῖς, διὰ τὴν πώρωσιν τῆς καρδίας αὐτῶν·
<sup>19</sup> οἵτινες ἀπηλγηκότες ἑαυτοὺς παρέδωκαν τῇ ἀσελγείᾳ, εἰς ἐργασίαν ἀκαθαρσίας πάσης ἐν πλεονεξίᾳ.
<sup>20</sup> Ὑμεῖς δὲ οὐχ οὕτως ἐμάθετε τὸν χριστόν,
<sup>21</sup> εἴγε<sup>j</sup> αὐτὸν ἠκούσατε καὶ ἐν αὐτῷ ἐδιδάχθητε, καθώς ἐστιν ἀλήθεια ἐν τῷ Ἰησοῦ·
<sup>22</sup> ἀποθέσθαι ὑμᾶς, κατὰ τὴν προτέραν ἀναστροφήν, τὸν παλαιὸν ἄνθρωπον, τὸν φθειρόμενον κατὰ τὰς ἐπιθυμίας τῆς ἀπάτης·
<sup>23</sup> ἀνανεοῦσθαι δὲ τῷ πνεύματι τοῦ νοὸς ὑμῶν,
<sup>24</sup> καὶ ἐνδύσασθαι τὸν καινὸν ἄνθρωπον, τὸν κατὰ θεὸν κτισθέντα ἐν δικαιοσύνῃ καὶ ὁσιότητι τῆς ἀληθείας.

<sup>25</sup> Διὸ ἀποθέμενοι τὸ ψεῦδος λαλεῖτε ἀλήθειαν ἕκαστος μετὰ τοῦ πλησίον αὐτοῦ· ὅτι ἐσμὲν ἀλλήλων μέλη.
<sup>26</sup> Ὀργίζεσθε καὶ μὴ ἁμαρτάνετε· ὁ ἥλιος μὴ ἐπιδυέτω ἐπὶ τῷ<sup>k</sup> παροργισμῷ ὑμῶν·
<sup>27</sup> μηδὲ δίδοτε τόπον τῷ διαβόλῳ.
<sup>28</sup> Ὁ κλέπτων μηκέτι κλεπτέτω· μᾶλλον δὲ κοπιάτω, ἐργαζόμενος τὸ<sup>l</sup> ἀγαθὸν ταῖς χερσίν, ἵνα ἔχῃ μεταδιδόναι τῷ χρείαν ἔχοντι.
<sup>29</sup> Πᾶς λόγος σαπρὸς ἐκ τοῦ στόματος ὑμῶν μὴ ἐκπορευέσθω, ἀλλ’<sup>m</sup> εἴ τις ἀγαθὸς πρὸς οἰκοδομὴν τῆς χρείας, ἵνα δῷ χάριν τοῖς ἀκούουσιν.
<sup>30</sup> Καὶ μὴ λυπεῖτε τὸ πνεῦμα τὸ ἅγιον τοῦ θεοῦ, ἐν ᾧ ἐσφραγίσθητε εἰς ἡμέραν ἀπολυτρώσεως.
<sup>31</sup> Πᾶσα πικρία καὶ θυμὸς καὶ ὀργὴ καὶ κραυγὴ καὶ βλασφημία ἀρθήτω ἀφ’ ὑμῶν, σὺν πάσῃ κακίᾳ·
<sup>32</sup> γίνεσθε δὲ<sup>n</sup> εἰς ἀλλήλους χρηστοί, εὔσπλαγχνοι, χαριζόμενοι ἑαυτοῖς, καθὼς καὶ ὁ θεὸς ἐν χριστῷ ἐχαρίσατο ἡμῖν.<sup>o</sup> 

> - <sup>a</sup> 2. N πρᾳότητος ⇒ πραύ ̈ τητος
> - <sup>b</sup> 6. N ἡμῖν ⇒ -
> - <sup>c</sup> 8. N καὶ ⇒ -
> - <sup>d</sup> 9. N πρῶτον ⇒ -
> - <sup>e</sup> 9. N μέρη ⇒ [μέρη]
> - <sup>f</sup> 14. B μεθοδείαν ⇒ μεθοδίαν
> - <sup>g</sup> 15. N ὁ ⇒ -
> - <sup>h</sup> 17. N λοιπὰ ⇒ -
> - <sup>i</sup> 18. N ἐσκοτισμένοι ⇒ ἐσκοτωμένοι
> - <sup>j</sup> 21. N εἴγε ⇒ εἴ γε
> - <sup>k</sup> 26. N τῷ ⇒ [τῷ]
> - <sup>l</sup> 28. N τὸ ἀγαθὸν ταῖς χερσίν ⇒ ταῖς[ἰδίαις]χερσὶν τὸ ἀγαθόν
> - <sup>m</sup> 29. N ἀλλ’ ⇒ ἀλλὰ
> - <sup>n</sup> 32. N δὲ ⇒ [δὲ]
> - <sup>o</sup> 32. N ἡμῖν ⇒ ὑμῖν

## Chapter 5

<sup>1</sup> Γίνεσθε οὖν μιμηταὶ τοῦ θεοῦ, ὡς τέκνα ἀγαπητά·
<sup>2</sup> καὶ περιπατεῖτε ἐν ἀγάπῃ, καθὼς καὶ ὁ χριστὸς ἠγάπησεν ἡμᾶς, καὶ παρέδωκεν ἑαυτὸν ὑπὲρ ἡμῶν προσφορὰν καὶ θυσίαν τῷ θεῷ εἰς ὀσμὴν εὐωδίας.
<sup>3</sup> Πορνεία δὲ καὶ πᾶσα<sup>a</sup> ἀκαθαρσία ἢ πλεονεξία μηδὲ ὀνομαζέσθω ἐν ὑμῖν, καθὼς πρέπει ἁγίοις·
<sup>4</sup> καὶ αἰσχρότης, καὶ μωρολογία, ἢ εὐτραπελία, τὰ<sup>b</sup> οὐκ ἀνήκοντα· ἀλλὰ μᾶλλον εὐχαριστία.
<sup>5</sup> Τοῦτο γάρ ἐστε<sup>c</sup> γινώσκοντες, ὅτι πᾶς πόρνος, ἢ ἀκάθαρτος, ἢ πλεονέκτης, ὅς<sup>d</sup> ἐστιν εἰδωλολάτρης, οὐκ ἔχει κληρονομίαν ἐν τῇ βασιλείᾳ τοῦ χριστοῦ καὶ θεοῦ.
<sup>6</sup> Μηδεὶς ὑμᾶς ἀπατάτω κενοῖς λόγοις· διὰ ταῦτα γὰρ ἔρχεται ἡ ὀργὴ τοῦ θεοῦ ἐπὶ τοὺς υἱοὺς τῆς ἀπειθείας.
<sup>7</sup> Μὴ οὖν γίνεσθε συμμέτοχοι αὐτῶν·
<sup>8</sup> ἦτε γάρ ποτε σκότος, νῦν δὲ φῶς ἐν κυρίῳ· ὡς τέκνα φωτὸς περιπατεῖτε
<sup>9</sup> ὁ γὰρ καρπὸς τοῦ πνεύματος<sup>e</sup> ἐν πάσῃ ἀγαθωσύνῃ καὶ δικαιοσύνῃ καὶ ἀληθείᾳ
<sup>10</sup> δοκιμάζοντες τί ἐστιν εὐάρεστον τῷ κυρίῳ·
<sup>11</sup> καὶ μὴ συγκοινωνεῖτε τοῖς ἔργοις τοῖς ἀκάρποις τοῦ σκότους, μᾶλλον δὲ καὶ ἐλέγχετε·
<sup>12</sup> τὰ γὰρ κρυφῇ γινόμενα ὑπ’ αὐτῶν αἰσχρόν ἐστιν καὶ λέγειν.
<sup>13</sup> Τὰ δὲ πάντα ἐλεγχόμενα ὑπὸ τοῦ φωτὸς φανεροῦται· πᾶν γὰρ τὸ φανερούμενον φῶς ἐστίν.
<sup>14</sup> Διὸ λέγει, Ἔγειρε ὁ καθεύδων καὶ ἀνάστα ἐκ τῶν νεκρῶν, καὶ ἐπιφαύσει σοι ὁ χριστός.

<sup>15</sup> Βλέπετε οὖν πῶς<sup>f</sup> ἀκριβῶς περιπατεῖτε, μὴ ὡς ἄσοφοι, ἀλλ’ ὡς σοφοί,
<sup>16</sup> ἐξαγοραζόμενοι τὸν καιρόν, ὅτι αἱ ἡμέραι πονηραί εἰσιν.
<sup>17</sup> Διὰ τοῦτο μὴ γίνεσθε ἄφρονες, ἀλλὰ συνιέντες<sup>g</sup> τί τὸ θέλημα τοῦ κυρίου.
<sup>18</sup> Καὶ μὴ μεθύσκεσθε οἴνῳ, ἐν ᾧ ἐστὶν ἀσωτία, ἀλλὰ πληροῦσθε ἐν πνεύματι,
<sup>19</sup> λαλοῦντες ἑαυτοῖς ψαλμοῖς<sup>h</sup> καὶ ὕμνοις καὶ ᾠδαῖς πνευματικαῖς, ᾄδοντες καὶ ψάλλοντες ἐν<sup>i</sup> τῇ καρδίᾳ ὑμῶν τῷ κυρίῳ,
<sup>20</sup> εὐχαριστοῦντες πάντοτε ὑπὲρ πάντων ἐν ὀνόματι τοῦ κυρίου ἡμῶν Ἰησοῦ χριστοῦ τῷ θεῷ καὶ πατρί,
<sup>21</sup> ὑποτασσόμενοι ἀλλήλοις ἐν φόβῳ χριστοῦ.<sup>j</sup> 

<sup>22</sup> Αἱ γυναῖκες, τοῖς ἰδίοις ἀνδράσιν ὑποτάσσεσθε,<sup>k</sup> ὡς τῷ κυρίῳ.
<sup>23</sup> Ὅτι ἀνήρ ἐστιν κεφαλὴ τῆς γυναικός, ὡς καὶ ὁ χριστὸς κεφαλὴ τῆς ἐκκλησίας, καὶ<sup>l</sup> αὐτός ἐστιν σωτὴρ τοῦ σώματος.
<sup>24</sup> Ἀλλ’<sup>m</sup> ὥσπερ ἡ ἐκκλησία ὑποτάσσεται τῷ χριστῷ, οὕτως καὶ αἱ γυναῖκες τοῖς ἰδίοις<sup>n</sup> ἀνδράσιν ἐν παντί.
<sup>25</sup> Οἱ ἄνδρες, ἀγαπᾶτε τὰς γυναῖκας ἑαυτῶν,<sup>o</sup> καθὼς καὶ ὁ χριστὸς ἠγάπησεν τὴν ἐκκλησίαν, καὶ ἑαυτὸν παρέδωκεν ὑπὲρ αὐτῆς·
<sup>26</sup> ἵνα αὐτὴν ἁγιάσῃ, καθαρίσας τῷ λουτρῷ τοῦ ὕδατος ἐν ῥήματι,
<sup>27</sup> ἵνα παραστήσῃ αὐτὴν<sup>p</sup> ἑαυτῷ ἔνδοξον τὴν ἐκκλησίαν, μὴ ἔχουσαν σπῖλον ἢ ῥυτίδα ἤ τι τῶν τοιούτων, ἀλλ’ ἵνα ᾖ ἁγία καὶ ἄμωμος.
<sup>28</sup> Οὕτως ὀφείλουσιν οἱ<sup>q</sup> ἄνδρες ἀγαπᾷν τὰς ἑαυτῶν γυναῖκας ὡς τὰ ἑαυτῶν σώματα. Ὁ ἀγαπῶν τὴν ἑαυτοῦ γυναῖκα, ἑαυτὸν ἀγαπᾷ·
<sup>29</sup> οὐδεὶς γάρ ποτε τὴν ἑαυτοῦ σάρκα ἐμίσησεν, ἀλλ’<sup>r</sup> ἐκτρέφει καὶ θάλπει αὐτήν, καθὼς καὶ ὁ κύριος<sup>s</sup> τὴν ἐκκλησίαν·
<sup>30</sup> ὅτι μέλη ἐσμὲν τοῦ σώματος αὐτοῦ, ἐκ<sup>t</sup> τῆς σαρκὸς αὐτοῦ καὶ ἐκ τῶν ὀστέων αὐτοῦ.
<sup>31</sup> Ἀντὶ τούτου καταλείψει ἄνθρωπος τὸν<sup>u</sup> πατέρα αὐτοῦ καὶ τὴν μητέρα, καὶ προσκολληθήσεται πρὸς τὴν γυναῖκα αὐτοῦ, καὶ ἔσονται οἱ δύο εἰς σάρκα μίαν.
<sup>32</sup> Τὸ μυστήριον τοῦτο μέγα ἐστίν· ἐγὼ δὲ λέγω εἰς χριστὸν καὶ εἰς τὴν ἐκκλησίαν.
<sup>33</sup> Πλὴν καὶ ὑμεῖς οἱ καθ’ ἕνα, ἕκαστος τὴν ἑαυτοῦ γυναῖκα οὕτως ἀγαπάτω ὡς ἑαυτόν· ἡ δὲ γυνὴ ἵνα φοβῆται τὸν ἄνδρα.

> - <sup>a</sup> 3. N πᾶσα ἀκαθαρσία ⇒ ἀκαθαρσία πᾶσα
> - <sup>b</sup> 4. N τὰ οὐκ ἀνήκοντα ⇒ ἃ οὐκ ἀνῆκεν
> - <sup>c</sup> 5. N ἐστε ⇒ ἴστε
> - <sup>d</sup> 5. N ὅς ⇒ ὅ
> - <sup>e</sup> 9. N πνεύματος ⇒ φωτὸς
> - <sup>f</sup> 15. N πῶς ἀκριβῶς ⇒ ἀκριβῶς πῶς
> - <sup>g</sup> 17. N συνιέντες ⇒ συνίετε
> - <sup>h</sup> 19. N ψαλμοῖς ⇒ [ἐν]ψαλμοῖς
> - <sup>i</sup> 19. N ἐν ⇒ -
> - <sup>j</sup> 21. B χριστοῦ ⇒ θεοῦ
> - <sup>k</sup> 22. N ὑποτάσσεσθε ⇒ -
> - <sup>l</sup> 23. N καὶ αὐτός ἐστιν ⇒ αὐτὸς
> - <sup>m</sup> 24. N Ἀλλ’ ὥσπερ ⇒ Ἀλλὰ ὡς
> - <sup>n</sup> 24. N ἰδίοις ⇒ -
> - <sup>o</sup> 25. N ἑαυτῶν ⇒ -
> - <sup>p</sup> 27. N αὐτὴν ⇒ αὐτὸς
> - <sup>q</sup> 28. N οἱ ⇒ [καὶ]οἱ
> - <sup>r</sup> 29. N ἀλλ’ ⇒ ἀλλὰ
> - <sup>s</sup> 29. N κύριος ⇒ χριστὸς
> - <sup>t</sup> 30. N ἐκ τῆς σαρκὸς αὐτοῦ καὶ ἐκ τῶν ὀστέων αὐτοῦ ⇒ -
> - <sup>u</sup> 31. N τὸν πατέρα αὐτοῦ καὶ τὴν ⇒ [τὸν]πατέρα καὶ[τὴν]

## Chapter 6

<sup>1</sup> Τὰ τέκνα, ὑπακούετε τοῖς γονεῦσιν ὑμῶν ἐν<sup>a</sup> κυρίῳ· τοῦτο γάρ ἐστιν δίκαιον.
<sup>2</sup> Τίμα τὸν πατέρα σου καὶ τὴν μητέρα ἥτις ἐστὶν ἐντολὴ πρώτη ἐν ἐπαγγελίᾳ,
<sup>3</sup> ἵνα εὖ σοι γένηται, καὶ ἔσῃ μακροχρόνιος ἐπὶ τῆς γῆς.
<sup>4</sup> Καὶ οἱ πατέρες, μὴ παροργίζετε τὰ τέκνα ὑμῶν, ἀλλ’<sup>b</sup> ἐκτρέφετε αὐτὰ ἐν παιδείᾳ καὶ νουθεσίᾳ κυρίου.

<sup>5</sup> Οἱ δοῦλοι, ὑπακούετε τοῖς κυρίοις<sup>c</sup> κατὰ σάρκα, μετὰ φόβου καὶ τρόμου, ἐν ἁπλότητι τῆς καρδίας ὑμῶν, ὡς τῷ χριστῷ·
<sup>6</sup> μὴ κατ’ ὀφθαλμοδουλείαν<sup>d</sup> ὡς ἀνθρωπάρεσκοι, ἀλλ’ ὡς δοῦλοι τοῦ<sup>e</sup> χριστοῦ, ποιοῦντες τὸ θέλημα τοῦ θεοῦ ἐκ ψυχῆς,
<sup>7</sup> μετ’ εὐνοίας δουλεύοντες ὡς τῷ κυρίῳ καὶ οὐκ ἀνθρώποις·
<sup>8</sup> εἰδότες ὅτι ὃ<sup>f</sup> ἐάν τι ἕκαστος ποιήσῃ ἀγαθόν, τοῦτο κομιεῖται<sup>g</sup> παρὰ τοῦ κυρίου, εἴτε δοῦλος, εἴτε ἐλεύθερος.
<sup>9</sup> Καὶ οἱ κύριοι, τὰ αὐτὰ ποιεῖτε πρὸς αὐτούς, ἀνιέντες τὴν ἀπειλήν· εἰδότες ὅτι καὶ ὑμῶν<sup>h</sup> αὐτῶν ὁ κύριός ἐστιν ἐν οὐρανοῖς, καὶ προσωποληψία<sup>i</sup> οὐκ ἔστιν παρ’ αὐτῷ.

<sup>10</sup> Τὸ<sup>j</sup> λοιπόν, ἀδελφοί μου, ἐνδυναμοῦσθε ἐν κυρίῳ, καὶ ἐν τῷ κράτει τῆς ἰσχύος αὐτοῦ.
<sup>11</sup> Ἐνδύσασθε τὴν πανοπλίαν τοῦ θεοῦ, πρὸς τὸ δύνασθαι ὑμᾶς στῆναι πρὸς τὰς μεθοδείας τοῦ διαβόλου.
<sup>12</sup> Ὅτι οὐκ ἔστιν ἡμῖν ἡ πάλη πρὸς αἷμα καὶ σάρκα, ἀλλὰ πρὸς τὰς ἀρχάς, πρὸς τὰς ἐξουσίας, πρὸς τοὺς κοσμοκράτορας τοῦ σκότους τοῦ<sup>k</sup> αἰῶνος τούτου, πρὸς τὰ πνευματικὰ τῆς πονηρίας ἐν τοῖς ἐπουρανίοις.
<sup>13</sup> Διὰ τοῦτο ἀναλάβετε τὴν πανοπλίαν τοῦ θεοῦ, ἵνα δυνηθῆτε ἀντιστῆναι ἐν τῇ ἡμέρᾳ τῇ πονηρᾷ, καὶ ἅπαντα κατεργασάμενοι στῆναι.
<sup>14</sup> Στῆτε οὖν περιζωσάμενοι τὴν ὀσφὺν ὑμῶν ἐν ἀληθείᾳ, καὶ ἐνδυσάμενοι τὸν θώρακα τῆς δικαιοσύνης,
<sup>15</sup> καὶ ὑποδησάμενοι τοὺς πόδας ἐν ἑτοιμασίᾳ τοῦ εὐαγγελίου τῆς εἰρήνης·
<sup>16</sup> ἐπὶ<sup>l</sup> πᾶσιν ἀναλαβόντες τὸν θυρεὸν τῆς πίστεως, ἐν ᾧ δυνήσεσθε πάντα τὰ βέλη τοῦ πονηροῦ τὰ<sup>m</sup> πεπυρωμένα σβέσαι.
<sup>17</sup> Καὶ τὴν περικεφαλαίαν τοῦ σωτηρίου δέξασθαι,<sup>n</sup> καὶ τὴν μάχαιραν τοῦ πνεύματος, ὅ ἐστιν ῥῆμα θεοῦ·
<sup>18</sup> διὰ πάσης προσευχῆς καὶ δεήσεως προσευχόμενοι ἐν παντὶ καιρῷ ἐν πνεύματι, καὶ εἰς αὐτὸ τοῦτο<sup>o</sup> ἀγρυπνοῦντες ἐν πάσῃ προσκαρτερήσει καὶ δεήσει περὶ πάντων τῶν ἁγίων,
<sup>19</sup> καὶ ὑπὲρ ἐμοῦ, ἵνα μοι δοθῇ λόγος ἐν ἀνοίξει τοῦ στόματός μου ἐν παρρησίᾳ γνωρίσαι τὸ μυστήριον τοῦ εὐαγγελίου,
<sup>20</sup> ὑπὲρ οὗ πρεσβεύω ἐν ἁλύσει, ἵνα ἐν αὐτῷ παρρησιάσωμαι, ὡς δεῖ με λαλῆσαι.

<sup>21</sup> Ἵνα δὲ εἰδῆτε καὶ ὑμεῖς τὰ κατ’ ἐμέ, τί πράσσω, πάντα ὑμῖν<sup>p</sup> γνωρίσει Τυχικὸς ὁ ἀγαπητὸς ἀδελφὸς καὶ πιστὸς διάκονος ἐν κυρίῳ·
<sup>22</sup> ὃν ἔπεμψα πρὸς ὑμᾶς εἰς αὐτὸ τοῦτο, ἵνα γνῶτε τὰ περὶ ἡμῶν, καὶ παρακαλέσῃ τὰς καρδίας ὑμῶν.

<sup>23</sup> Εἰρήνη τοῖς ἀδελφοῖς καὶ ἀγάπη μετὰ πίστεως ἀπὸ θεοῦ πατρὸς καὶ κυρίου Ἰησοῦ χριστοῦ.
<sup>24</sup> Ἡ χάρις μετὰ πάντων τῶν ἀγαπώντων τὸν κύριον ἡμῶν Ἰησοῦν χριστὸν ἐν ἀφθαρσίᾳ. Ἀμήν.<sup>q</sup> 

> - <sup>a</sup> 1. N ἐν κυρίῳ ⇒ [ἐν κυρίῳ]
> - <sup>b</sup> 4. N ἀλλ’ ⇒ ἀλλὰ
> - <sup>c</sup> 5. N κυρίοις κατὰ σάρκα ⇒ κατὰ σάρκα κυρίοις
> - <sup>d</sup> 6. N ὀφθαλμοδουλείαν ⇒ ὀφθαλμοδουλίαν
> - <sup>e</sup> 6. N τοῦ χριστοῦ ⇒ χριστοῦ
> - <sup>f</sup> 8. N ὃ ἐάν τι ἕκαστος ⇒ ἕκαστος ἐάν τι
> - <sup>g</sup> 8. N κομιεῖται παρὰ τοῦ ⇒ κομίσεται παρὰ
> - <sup>h</sup> 9. N ὑμῶν αὐτῶν ⇒ αὐτῶν καὶ ὑμῶν
> - <sup>i</sup> 9. N προσωποληψία ⇒ προσωπολημψία
> - <sup>j</sup> 10. N Τὸ λοιπόν ἀδελφοί μου ⇒ Τοῦ λοιποῦ
> - <sup>k</sup> 12. N τοῦ αἰῶνος ⇒ -
> - <sup>l</sup> 16. N ἐπὶ πᾶσιν ⇒ ἐν πᾶσιν
> - <sup>m</sup> 16. N τὰ πεπυρωμένα ⇒ [τὰ]πεπυρωμένα
> - <sup>n</sup> 17. N δέξασθαι ⇒ δέξασθε
> - <sup>o</sup> 18. N τοῦτο ⇒ -
> - <sup>p</sup> 21. N ὑμῖν γνωρίσει ⇒ γνωρίσει ὑμῖν
> - <sup>q</sup> 24. N Ἀμήν ⇒ -
